उत्तम क्षमा जिनके मन मे होती है उनके मन मे राग द्वेष आदि विकारभाव अंतर और बाह्य मे भी कोई शत्रु नही रहता । उत्तम मार्दव धर्म, विनयगुण का प्रकाशन करके अनेक प्रकार से भेद-विज्ञान करवाता है । उत्तम आर्जव धर्म छलकपट को नाश करता है एवं खोटी गतियों से छुडाकर श्रेष्ठ गतियों मे उत्पन्न करवाता है । जो उत्तम सत्य वचन मुख से बोलते है वे जीव संसार में परिभ्रमण नही करते । उत्तम शौच धर्म लोभ कषाय का नाश करता है, जिनके संतोष है वे गुणों के भंडार होते है । उत्तम संयम धर्म को जो ज्ञानी जन धारण करते है वे साता को प्राप्त करके मनुष्य भव को सफल करते है । इच्छा रहित उत्तम तप धर्म का पालन करने से मनुष्यों के कर्म रूपी शत्रुओं का नाश हो जाता है । जो व्यक्ति उत्तम त्याग करते है वे भोग भूमि और स्वर्ग के सुख भोग कर मोक्ष सुख प्राप्त करते हैं । जो उत्तम आकिंचन्य धर्म को धारण करते है वे परम समाधि को प्राप्त होते है । उत्तम ब्रह्मचर्य धर्म को जो मन में धारण करते है वे मनुष्य देव गति को प्राप्त कर मोक्षफल प्राप्त करते हैं ।

द्यानत राय जी - यह दस लक्षण धर्म कर्म की निर्जरा कर भव रूपी पिंजरा को नष्ट कर अजर-अमर पद को प्राप्त कर सुख की राशि अर्थात् अनंत सुख की प्राप्ति कराते हैं ।