उत्तम आकिंचन्य श्रेष्ठ गुण है । परिग्रह चिन्ता-दुख के ही पर्याय है । छोटी सी फ़ांस भी पूरे शरीर को दुखी कर देती है उसी प्रकार लंगोटी का आवरण या लंगोटी की चाह दुख को देने वाली होती है । यह मनुष्य, महाव्रत अर्थात निर्ग्रन्थ दिगम्बर मुनि की मुद्रा को धारण किये बिना समता और सुख को प्राप्त नही कर सकता । वे मुनिराज धन्य हैं जो पर्वतो पर नग्न खडे रहकर तप करते है उनके चरणो की पूजा सुर-असुर आदि सभी करते हैं । घर मे रहते हुए भी जो तृष्णा को घटाते हैं, तथा जिनको संसार में रूचि नही है, ऐसे जीवों का धन, यद्यपि धन बुरा ही होता है, परोपकार में लगने के कारण फिर भी अच्छा कहा गया है । 
