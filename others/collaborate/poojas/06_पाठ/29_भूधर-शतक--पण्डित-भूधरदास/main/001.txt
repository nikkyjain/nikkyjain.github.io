((सवैया))
ज्ञानजिहाज बैठि गनधर-से, गुनपयोधि जिस नाहिं तरे हैं ।
अमर-समूह आनि अवनी सौं, घसि-घसि सीस प्रनाम करे हैं ।
किधौं भाल-कुकरम की रेखा, दूर करन की बुद्धि धरे हैं ।
ऐसे आदिनाथ के अहनिस, हाथ जोड़ि हम पाँय परे हैं ॥1॥

((सवैया))
काउसग्ग मुद्रा धरि वन में, ठाड़े रिषभ रिद्धि तजि हीनी<sup>1</sup> ।
निहचल अंग मेरु है मानौ, दोऊ भुजा छोर जिन दीनी ।
फँसे अनंत जंतु जग-चहले, दुखी देखि करुना चित लीनी ।
काढ़न काज तिन्हैं समरथ प्रभु, किधौं बाँह ये दीरघ कीनी ॥२॥

((सवैया))
करनौं कछु न करन तैं कारज, तातैं पानि प्रलम्ब करे हैं ।
रह्यौ न कछु पाँयन तैं पैबौ, ताही तैं पद नाहिं टरे हैं ।
निरख चुके नैनन सत्र यातैं, नैन नासिका-अनी धरे हैं ।
कानन कहा सुनैं यौं कानन, जोगलीन जिनराज खरे हैं ॥3॥

((छप्पय))
जयौ नाभिभूपाल-बाल सुकुमाल सुलच्छन ।
जयौ स्वर्गपातालपाल गुनमाल प्रतच्छन ।
दृग विशाल वर भाल लाल नख चरन विरजहिं ।
रूप रसाल मराल चाल सुन्दर लखि लज्जहिं ॥
रिप-जाल-काल रिसहेश हम, फँसे जन्म-जंबाल-दह ।
यातें निकाल बेहाल अति, भो दयाल दुख टाल यह ॥4॥