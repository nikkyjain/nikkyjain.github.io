((कवित्त मनहर))
कंचन-भंडार भरे मोतिन के पुंज परे,
घने लोग द्वार खरे मारग निहारते ।
जान चढ़ि डोलत हैं झीने सुर बोलत हैं,
काहु की हू ओर नेक नीके ना चितारते ॥

कौलौं धन खांगे कोउ कहै यौं न लांगे,
तेई, फिरैं पाँय नांगे कांगे परपग झारते ।
एते पै अयाने गरबाने रहैं विभौ पाय,
धिक है समझ ऐसी धर्म ना सँभारते ॥34॥

((कवित्त मनहर))
देखो भरजोबन मैं पुत्र को वियोग आयौ,
तैसैं ही निहारी निज नारी कालमग मैं ।
जे जे पुन्यवान जीव दीसत हे या मही पै,
रंक भये फिरैं तेऊ पनहीं न पग मैं ॥

एते पै अभाग धन-जीतब सौं धरै राग,
होय न विराग जानै रहूँगौं अलग मैं ।
आँखिन विलोकि अंध सूसे की अंधेरी करै,
ऐसे राजरोग को इलाज कहा जग मैं ॥35॥

((दोहा))
जैन वचन अंजनवटी, आँजैं सुगुरु प्रवीन ।
रागतिमिर तोहु न मिटै, बड़ो रोग लख लीन ॥36॥