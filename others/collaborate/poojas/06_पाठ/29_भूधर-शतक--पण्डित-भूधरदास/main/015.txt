((राग : कवित्त मनहर))
काहू घर पुत्र जायौ काहू के वियोग आयौ,
काहू राग-रंग काहू रोआ रोई करी है ।
जहाँ भान ऊगत उछाह गीत गान देखे,
साँझ समै ताही थान हाय हाय परी है ॥

ऐसी जगरीति को न देखि भयभीत होय,
हा हा नर मूढ़ ! तेरी मति कौनैं हरी है ।
मानुषजनम पाय सोवत विहाय जाय,
खोवत करोरन की एक-एक घरी है ॥२१॥

((सोरठा))
कर कर जिनगुन पाठ, जात अकारथ रे जिया ।
आठ पहर मैं साठ, घरी घनेरे मोल की ॥२२॥
कानी कौड़ी काज, कोरिन को लिख देत खत ।
ऐसे मूरखराज, जगवासी जिय देखिये ॥२३॥

((दोहा))
कानी कौड़ी विषयसुख, भवदुख करज अपार ।
विना दियै नहिं छूटिहै, बेशक लेय उधार ॥२४॥