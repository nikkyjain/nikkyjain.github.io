जब मरण काल आ उपस्थित हो तब इस जीव का कुछ भी जोर नही चलता, बोल भी नहीं सकता, अत: मन की बात इशारा कर-करके बतलाता है । इस प्रकार कुमरण भाव से मरकर जो मन्द-कषाय रुप भाव हो तो भवनवासी-व्यन्तर या ज्योतिषी - इन हल्की जाति के देवों मे उत्पन्न होता है । वहाँ अन्य दूसरे बडे वैभववान देवों की सम्पदा देखकर खूब कुढ़ता है । अथवा विषय-क्रीडा रुप रति मे ही काल गंवाता है । आयु का अन्त आने पर उस देव की मन्दार-माला मुरझाने लगती है, उसे देखकर वह जीव बहुत ही पछताता है ।