[ये ही] यह मिथ्यात्वादि ही [आतमको] आत्मा को [दुःख-करण] दुःख के कारण हैं, [तातैं] इसलिये [इनको] इन मिथ्यात्वादि को [तजिये] छोड़ देना चाहिये [जीव-प्रदेश] आत्मा के प्रदेशों का [विधि सों] कर्मों से [बन्धै] बँधना वह [बंधन] बन्ध है [सो] वह (बन्ध) [कबहुँ] कभी भी [न सजिये] नहीं करना चाहिये । [शम] कषायों का अभाव (और) [दम तैं] इन्द्रियों तथा मन को जीतने से [कर्म] कर्म [न आवैं] नहीं आयें वह [संवर] संवर-तत्त्व है; [ताहि] उस संवर को [आदरिये] ग्रहण करना चाहिये । [तपबल तैं] तप की शक्ति से [विधि] कर्मों का [झरन] एकदेश खिर जाना सो [निरजरा] निर्जरा है । [ताहि] उस निर्जरा को [सदा] सदैव [आचरिये] प्राप्त करना चाहिये ।