जय श्री नेमीनाथ तीर्थंकर बाल ब्रह्मचारी भगवान ।
हे जिनराज परम उपकारी करुणा सागर दया निधान ॥
दिव्यध्वनि के द्वारा हे प्रभु तुमने किया जगत कल्याण ।
श्री गिरनार शिखर से पाया तुमने सिद्ध स्वरूप निर्वाण ॥
आज तुम्हारे दर्शन करके निज स्वरूप का आया ध्यान ।
मेरा सिद्ध समान सदा पद यह दृढ़ निश्चय हुआ महान ॥
ॐ ह्रीं श्रीनेमिनाथजिनेन्द्र ! अत्र अवतर अवतर संवौषट् आह्वाननं
ॐ ह्रीं श्रीनेमिनाथजिनेन्द्र ! अत्र तिष्ठ तिष्ठ ठः ठः स्थापनं
ॐ ह्रीं श्रीनेमिनाथजिनेन्द्र ! अत्र मम सन्निहितो भव भव वषट् सन्निधि करणं

समकित जल की धारा से तो मिथ्याभ्रम धुल जाता है ।
तत्त्वों का श्रद्धान स्वयं को शाश्वत मंगल दाता है ॥
नेमिनाथ स्वामी तुम पद पंकज की करता हूँ पूजन ।
वीतराग तीर्थंकर तुमको कोटि कोटि मेरा वन्दन ॥
ॐ ह्रीं श्रीनेमिनाथजिनेन्द्राय जन्मजरामृत्युविनाशनाय जलं निर्वपामीति स्वाहा

सम्यक् श्रद्धा का पावन चन्दन भव-ताप मिटाता है ।
क्रोध-कषाय नष्ट होती है निज की अरुचि हटाता है ॥
नेमिनाथ स्वामी तुम पद पंकज की करता हूँ पूजन ।
वीतराग तीर्थंकर तुमको कोटि कोटि मेरा वन्दन ॥
ॐ ह्रीं श्रीनेमिनाथजिनेन्द्राय भवातापविनाशनाय चन्दनं निर्वपामीति स्वाहा

भाव शुभाशुभ का अभिमानी मान कषाय बढ़ाता है ।
वस्तु स्वभाव जान जाता तो मान-कषाय मिटाता है ॥
नेमिनाथ स्वामी तुम पद पंकज की करता हूँ पूजन ।
वीतराग तीर्थंकर तुमको कोटि कोटि मेरा वन्दन ॥
ॐ ह्रीं श्रीनेमिनाथजिनेन्द्राय अक्षयपदप्राप्तये अक्षतान् निर्वपामीति स्वाहा

चेतन छल से पर भावों का माया जाल बिछाता है ।
भव-भव की माया-कषाय को समकित पुष्प मिटाता है ॥
नेमिनाथ स्वामी तुम पद पंकज की करता हूँ पूजन ।
वीतराग तीर्थंकर तुमको कोटि कोटि मेरा वन्दन ॥
ॐ ह्रीं श्रीनेमिनाथजिनेन्द्राय कामबाणविध्वंसनाय पुष्पं निर्वपामीति स्वाहा

तृष्णा की ज्वाला से लोभी कभी नहीं सुख पाता है ।
सम्यक्‌ चरु से लोभ नाशकर यह शुचिमय हो जाता है ॥
नेमिनाथ स्वामी तुम पद पंकज की करता हूँ पूजन ।
वीतराग तीर्थंकर तुमको कोटि कोटि मेरा वन्दन ॥
ॐ ह्रीं श्रीनेमिनाथजिनेन्द्राय क्षुधारोगविनाशनाय नेवैद्यं निर्वपामीति स्वाहा

अन्धकार अज्ञान जगत में भव-भव भ्रमण कराता है।
समकित दीप प्रकाशित हो तो ज्ञान-नेत्र खुल जाता है ॥
नेमिनाथ स्वामी तुम पद पंकज की करता हूँ पूजन ।
वीतराग तीर्थंकर तुमको कोटि कोटि मेरा वन्दन ॥
ॐ ह्रीं श्रीनेमिनाथजिनेन्द्राय मोहान्धकार विनाशनाय दीपं निर्वपामीति स्वाहा

पर विभाव परिणति में फंसकर निज का धुआँ उड़ाता है ।
निज स्वरूप की गन्ध मिले तो पर की गन्ध जलाता है ॥
नेमिनाथ स्वामी तुम पद पंकज की करता हूँ पूजन ।
वीतराग तीर्थंकर तुमको कोटि कोटि मेरा वन्दन ॥
ॐ ह्रीं श्रीनेमिनाथजिनेन्द्राय अष्टकर्मदहनाय धूपं निर्वपामीति स्वाहा

निज स्वभाव फल पाकर चेतन महामोक्ष फल पाता है।
चहुँगति के बंधन कटते हैं सिद्ध स्वरूप पा जाता है ॥
नेमिनाथ स्वामी तुम पद पंकज की करता हूँ पूजन ।
वीतराग तीर्थंकर तुमको कोटि कोटि मेरा वन्दन ॥
ॐ ह्रीं श्रीनेमिनाथजिनेन्द्राय मोक्षफल प्राप्तये फलं निर्वपामीति स्वाहा

जल फलादि वसु द्रव्य अर्थ से लाभ न कुछ हो पाता है ।
जब तक निज स्वभाव में चेतन मग्न नहीं हो जाता है ॥
नेमिनाथ स्वामी तुम पद पंकज की करता हूँ पूजन ।
वीतराग तीर्थंकर तुमको कोटि कोटि मेरा वन्दन ॥
ॐ ह्रीं श्रीनेमिनाथजिनेन्द्राय अनर्घ्यपदप्राप्तये अर्घ्यं निर्वपामीति स्वाहा

(पंचकल्याणक अर्घ्यावली)
कार्तिक शुक्ला षष्ठी के दिन शिव देवी उर धन्य हुआ ।
अपराजित विमान से चयकर आये मोद अनन्य हुआ ॥
स्वप्न फलों को जान सभी के मन में अति आनन्द हुआ ।
नेमिनाथ स्वामी का गर्भोत्सव मंगल सम्पन्न हुआ ॥
ॐ ह्रीं कार्तिकशुक्लाषष्ठ्यां गर्भमंगलप्राप्ताय श्रीनेमिनाथजिनेन्द्राय अनर्घ्यपदप्राप्तये अर्घ्यं निर्वपामीति स्वाहा
श्रावण शुक्ला षष्ठी के दिन शौर्यपुरी में जन्म हुआ ।
नृपति समुद्रविजय आँगन में सुर सुरपति का नृत्य हुआ ॥
मेरु सुदर्शन पर क्षीरोदधि जल से शुभ अभिषेक हुआ ।
जन्म महोत्सव नेमिनाथ का परम हर्ष अतिरेक हुआ ॥
ॐ ह्रीं श्रावणशुक्लाषष्ठ्यां जन्ममंगलप्राप्ताय श्रीनेमिनाथजिनेन्द्राय अनर्घ्यपदप्राप्तये अर्घ्यं निर्वपामीति स्वाहा
श्रावण शुक्ल षष्ठी को प्रभु पशुओं पर करुणा आई ।
राजमती तज सहस्त्राम्र वन में जा जिन दीक्षा पाई ॥
इंद्रादिक ने उठा पालकी हर्षित मंगलाचार किया ।
नेमिनाथ प्रभु के तपकत्याणक पर जय जयकार किया ॥
ॐ ह्रीं श्रावणशुक्लाषष्ठ्यां तपोमंगलप्राप्ताय श्रीनेमिनाथजिनेन्द्राय अनर्घ्यपदप्राप्तये अर्घ्यं निर्वपामीति स्वाहा
आश्विन शुक्ला एकम को प्रभु हुआ ज्ञान कल्याण महान ।
उर्जयंत पर समवशरण में दिया भव्य उपदेश प्रधान ॥
ज्ञानावरण, दर्शनावरणी, मोहनीय का नाश किया ।
नेमिनाथ ने अन्तराय क्षयकर कैवल्य प्रकाश लिया ॥
ॐ ह्रीं आश्विनशुक्लाप्रतिपदायां केवलज्ञानप्राप्ताय श्रीनेमिनाथजिनेन्द्राय अनर्घ्यपदप्राप्तये अर्घ्यं निर्वपामीति स्वाहा
श्री गिरनार क्षेत्र पर्वत से महामोक्ष पद को पाया ।
जगती ने आषाढ़ शुक्ल सप्तमी दिवस मंगल गाया ॥
वेदनीय अरु आयु नाम अरु गोत्र कर्म अवसान किया ।
अष्टकर्म हर नेमिनाथ ने परम पूर्ण निर्वाण लिया ॥
ॐ ह्रीं आषाढ़शुक्लासप्तम्यां मोक्षमंगलप्राप्ताय श्रीनेमिनाथजिनेन्द्राय अनर्घ्यपदप्राप्तये अर्घ्यं निर्वपामीति स्वाहा

(जयमाला)
जय नेमिनाथ नित्योदित जिन, जय नित्यानन्द नित्य चिन्मय ।
जय निर्विकल्प निश्चल निर्मल, जय निर्विकार नीरज निर्भय ॥
नृपराज समुद्रविजय के सुत माता शिवा देवी के नन्दन ।
आनन्द शौर्यपुरी में छाया जय जय से गूँजा पाण्डुक वन ॥

बालकपन में क्रीड़ा करते तुमने धारे अणुव्रत सुखमय ।
द्वारिकापुरी में रहे अवस्था पाई सुन्दर यौवन वय ॥
आमोद-प्रमोद तुम्हारे लख पूरा यादवकुल हर्षाता ।
तब श्रीकृष्ण नारायण ने जूनागढ़ से जोड़ा नाता ॥

राजुल से परिणय करने को जूनागढ़ पहुँचे वर बनकर ।
जीवों की करुण पुकार सुनी जागा उर में वैराग्य प्रखर ॥
पशुओं को बन्धन मुक्त किया कंगन विवाह का तोड़ दिया ।
राजुल के द्वारे आकर भी स्वर्णिम रथ पीछे मोड़ लिया ॥

रथत्याग चढ़े गिरनारी पर जा पहुँचे सहस्त्राम्र वन में ।
वस्त्राभूषण सब त्याग दिये जिन दीक्षाधारी तनमन में ॥
फिर उग्र तपश्या के द्वारा निश्चय स्वरूप मर्मज्ञ हुए ।
घातिया कर्म चारों नाशे छप्पन दिन में सर्वज्ञ हुए ॥

तीर्थंकर प्रकृति उदय आई सुरहर्षित समवशरण रचकर ।
प्रभु गंधकुटि में अंतरीक्ष आसीन हुए पद्मासन धर ॥
ग्यारह गणधर में थे पहले गणधर वरदत्त महाऋर्षिवर ।
श्री मुख्य आर्यिका राजमती श्रोता थे अगणित भव्यप्रवर ॥

दिव्यध्वनि खिरने लगी शाश्वत ओंकार घन गर्जन सी ।
शुभ बारहसभा बनी अनुपम सौंदर्यप्रभा मणि कंचनसी ॥
जगजीवों का उपकार किया भव्यों को शिवपथ बतलाया ।
निश्चय रत्नत्रय की महिमा का परम मोक्षफल दर्शाया ॥

कर प्राप्त चतुर्दश गुणस्थान योगों का पूर्ण अभाव किया ।
कर उर्ध्वगमन सिद्धत्व प्राप्तकर सिद्धलोक आवास लिया ॥
गिरनार शैल से मुक्त हुए तन के परमाणु उड़े सारे ।
पावन मंगल निर्वाण हुआ सुरगण के गूंजे जयकारे ॥

नखकेश शेष थे देवों ने माया मय तन निर्माण किया ।
फिर अग्निकुमार सुरों ने आकर मुकुटानल से तन भस्म किया ॥
पावन भस्मि का निज-निज के मस्तक पर सब ने तिलक किया ।
मंगल वाद्यों की ध्वनि गूंजी निर्वाण महोत्सव पूर्ण किया ॥

कर्मों के बन्धन टूट गये पूर्णत्व प्राप्त कर सुखी हुए ।
हम तो अनादि से हे स्वामी भव दुख बंधन से दुखी हुए ॥
ऐसा अन्तरबल दो स्वामी हम भी सिद्धत्व प्राप्त करलें ।
तुम पद-चिन्हों पर चल प्रभुवर शुभ-अशुभ विभावों को हर लें ॥

ध्रुव भाव शुद्ध का अर्चनकर हम अन्तर्ध्यानी बन जावें ।
घातिया चार कर्मों को हर हम केवलज्ञानी बन जावें ॥
शाश्वत शिवपद पाने स्वामी हम पास तुम्हारे आ जायें ।
अपने स्वभाव के साधन से हम तीन लोक पर जय पायें ॥

निज सिद्ध स्वपद पाने को प्रभु हर्षित चरणों में आया हूँ ।
वसु द्रव्य सजाकर नेमीश्वर प्रभु पूर्ण अर्ध्य मैं लाया हूँ ॥
ॐ ह्रीं श्रीनेमिनाथजिनेन्द्राय महार्घ्यं निर्वपामीति स्वाहा

शंख चिन्ह चरणों में शोभित जयजय नेमि जिनेश महान ।
मन वच तन जो ध्यान लगाते वे हो जाते सिद्ध समान ॥
(इत्याशिर्वादः ॥ पुष्पांजलिं क्षिपेत ॥)