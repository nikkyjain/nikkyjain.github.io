((सर्वेऽपि पूर्वभंगा, उपरिमभंगेषु एकैकेषु;;मिलन्ति इति च क्रमशो, गुणिते उत्पद्यते संख्या))
पूर्व के विकथाओं के प्रमाण चार को आगे की कषायों के प्रमाण चार से गुणा करना चाहिए क्योंकि विकथा प्रत्येक कषाय के साथ पाई जाती है । इससे जो राशि उत्पन्न हो (जैसे १६) उसको पूर्व समझकर उसके आगे के इंद्रियों के प्रमाण पाँच से गुणा करना चाहिए क्योंकि प्रत्येक विकथा या कषाय प्रत्येक इंद्रिय के साथ पाई जाती है । इसके अनुसार सोलह को पाँच से गुणने पर अस्सी प्रमादों की संख्या निकलती है । निद्रा और प्रणय ये एक ही एक है इसलिये इनके साथ गुणा करने पर संख्या में वृद्धि नहीं हो सकती अतएव इनसे गुणा करने की आवश्यकता नहीं है ।