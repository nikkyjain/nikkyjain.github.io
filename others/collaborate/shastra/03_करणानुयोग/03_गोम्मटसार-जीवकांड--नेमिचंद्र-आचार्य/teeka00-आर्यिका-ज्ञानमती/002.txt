((गुण-जीवा: पर्याप्तय: प्राणा: संज्ञाश्च मार्गणाश्च;;उपयोगो पि च क्रमश: विंशतिस्तु प्ररूपणा भणिता: ॥२॥))
इनको इसलिये प्ररूपणा कहा है कि इन्हीं के द्वारा अथवा इन विषयों का आश्रय लेकर इस ग्रंथ में जीवद्रव्य का प्ररूपण किया जाएगा। इनका लक्षण उस-उस अधिकार में स्वयं आचार्य यद्यपि करेंगे फिर भी संक्षेप में इनका स्वरूप प्रारंभ में यहाँ पर भी लिख देना उचित प्रतीत होता है। मोह और योग के निमित्त से होने वाली आत्मा के सम्यग्दर्शन, सम्यग्ज्ञान और सम्यक्चारित्र गुण की अवस्थाओं को गुणस्थान२ कहते हैं।जिन सदृश धर्मों के द्वारा अनेक जीवों का संग्रह किया जा सके, उन सदृश धर्मों का नाम जीवसमास है । गृहीत आहारवर्गणाओं को खल, रस भाग आदि के रूप में परिणत करने की शक्ति विशेष की पूर्णता को पर्याप्ति कहते हैं । जिनका संयोग रहने पर 'यह जीता है' और वियोग होने पर 'यह मर गया' इस तरह का जीव में व्यवहार हो, उनको प्राण कहते हैं । आहारादि की वांछा को संज्ञा कहते हैं । जिनके द्वारा विवक्षित अनेक अवस्थाओें में स्थित जीवों का ज्ञान हो, उनको मार्गणा कहते हैं । बाह्य तथा अभ्यन्तर कारणों के द्वारा होने वाली आत्मा के चेतना गुण की सामान्य-निराकार अथवा विशेष—साकार परिणति विशेष को उपयोग कहते हैं ।
भावार्थ - इस गाथा में तीन 'च', एक 'अपि' और एक 'तु' का जो उल्लेख है, उनमें से संज्ञा के साथ आया हुआ पहला 'च' शब्द अपने पूर्व की गुणस्थानादि पाँचों ही प्ररूपणाओं का समुच्चय अर्थ सूचित करता है, क्योंकि ये समुच्चय रूप एक-एक प्ररूपणा हैं । 'मार्गणा' शब्द बहुवचनान्त है और उसके साथ भी 'च' का प्रयोग है । अतएव एक ही मार्गणा-महाधिकार की १४ गति आदि प्ररूपणा हैं । उनमें से प्रत्येक का अधिकार रूप से यहाँ समुच्चय रूप में प्ररूपण किया गया है, ऐसा समझना चाहिए । उपयोग शब्द के साथ 'अपि' और 'च' का प्रयोग है, यह इस बात को सूचित करता है कि यह भी एक स्वतंत्र प्ररूपणाधिकार है और अन्य गुणस्थानादि १९ अधिकारों की अपेक्षा जीव अथवा आत्मा का लक्षण होने से अपनी असाधारणता रखता है, क्योंकि मृग्य जीवों के मार्गयिता तत्त्व श्रद्धालु भव्य
जीव के लिए मार्गण—अन्वेषण में मार्गणाएँ करण या अधिकरण हैं किन्तु उपयोग सभी जीवों में पाया जाने वाला असाधारण लक्षण होने से मार्गणा का सामान्य एवं महान उपाय है।
'तु' शब्द इस बात को सूचित करता है कि सामान्य से तो एक ही प्ररूपणा है परन्तु विशेषापेक्षा उसके संक्षिप्त रुचि वालों की अपेक्षा दो भेद हैं और मध्यम रुचि वालों की अपेक्षा से ये बीस भेद हैं । दो भेदों में बीस का अन्तर्भाव किस तरह हो जाता है यह आगे बताया जाएगा ।
इस गाथा में कही गई ये बीस प्ररूपणाएँ वे ही हैं जिनके कि आशय को र्गिभत करके पुष्पदंताचार्य ने षट्खंडागम की रचना को प्रारंभ किया था और जिनपालित को पहले दीक्षा देकर फिर अपने रचित 'संतसुत्तविवरण' को पढ़ाकर अपने साध्यायी मुनिपुंगव भगवान भूतबलि के पास भेजा था जिस पर से कि श्री भूतबलि द्वारा पूर्ण षट्खंडागम की रचना हुई जो कि इस जीवकाण्ड का भी मूल आधार है ।