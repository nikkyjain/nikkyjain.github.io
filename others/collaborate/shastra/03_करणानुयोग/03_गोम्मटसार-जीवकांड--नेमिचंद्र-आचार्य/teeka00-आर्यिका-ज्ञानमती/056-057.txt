((एकस्मिन् काल समये, संस्थानादिभिर्यथा निवर्तन्ते;;न निवर्तन्ते तथापि च परिणामैर्मिथो यै:;;भवन्ति अनिवर्तिनस्ते प्रतिसमयं येषामेकपरिणामा:;;विमलतरध्यानहुतवहशिखाभिर्निर्दग्धकर्मवना:))
यहाँ पर एक समयवर्ती नाना जीवों के परिणामों में पाई जाने वाली विशुद्धि में परस्पर निवृत्ति-भेद नहीं पाया जाता, अतएव इन परिणामों को अनिवृत्तिकरण कहते हैं । अनिवृत्तिकरण का जितना काल है उतने ही उनके परिणाम हैं इसलिये प्रत्येक समय में एक ही परिणाम होता है । यही कारण है कि यहाँ पर भिन्न समयवर्ती जीवों के परिणामों मे सर्वथा विसदृशता और एक समयवर्ती जीवों के परिणामों में सर्वथा सदृशता ही पाई जाती है । इन परिणामों से ही आयुकर्म को छोड़कर शेष सात कर्मों की गुणश्रेणी निर्जरा, गुणसंक्रमण, स्थितिखण्डन, अनुभाग खण्डन होता है और मोहनीय कर्म की बादर कृष्टि, सूक्ष्म कृष्टि आदि हुआ करती है ।