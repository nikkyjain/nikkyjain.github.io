्रशस्ति
श्री शांतिनाथ श्री कुंथुनाथ श्री अर जिनवर को नित्य नमूँ ।
श्री ऋषभदेव से महावीर तक, चौबिस जिनवर को प्रणमूँ॥
श्री सरस्वती माँ को वंदूं, श्री गौतमगणधर को प्रणमूँ ।
आचार्य उपाध्याय साधु परम-गुरुओं को पुन: पुन: प्रणमूँ ॥१॥

श्री मूलसंघ में कुंदकुंद आम्नाय, सरस्वति गच्छ कहा ।
विख्यात बलात्कारगण से, गुरु परम्परा से मान्य रहा॥
इसमें अगणित आचार्य हुए, इन सबको वंदन मेरा है ।
सब परम्परा सूरी-मुनि को, नितप्रति अभिनंदन मेरा है ॥२॥

बीसवीं सदी में प्रथम सूरि, चारित्रचक्रवर्ती गुरुवर ।
श्री शांतिसागराचार्य हुए, उन पट्टाचार्य वीरसागर॥
इनसे महाव्रत दीक्षा लेकर, मैं नाम 'ज्ञानमति' प्राप्त किया ।
जिनदेव शास्त्र गुरु की भक्ती से ज्ञानामृत का लाभ लिया ॥३॥

श्री वीर संवत् चौबीस सौ निन्यानवे भाद्रपद शुक्ला में ।
पंचमी तिथी को पूर्ण किया, भाषानुवाद इसका मैंने॥
''आस्रव त्रिभंगी'' ग्रंथ लघू, यह भव्यों को हितकारी है ।
इसमें कोष्ठक रचना पढ़ने, में ग्रंथ बना सुखकारी है ॥४॥

यह ग्रंथ सदा ही इस भू पर, सबको ज्ञानामृत देवेगा ।
जब तक जग में रवि, शशि तब तक, भवि को शुभ आस्रव देवेगा॥
मेरे अशुभास्रव को रोके, शुभ आस्रव का कारण होवे ।
पुनरपि आस्रवविरहित पद दे, 'कैवल्यज्ञानमति' कर देवे ॥५॥