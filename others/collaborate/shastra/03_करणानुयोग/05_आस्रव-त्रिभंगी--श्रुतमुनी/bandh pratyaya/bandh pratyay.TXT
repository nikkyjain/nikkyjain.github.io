बंधप्रत्यय

बंध प्रत्यय अर्थात् बंध के कारण चार माने हैं ।

श्री गौतमस्वामी ने प्रतिक्रमण पाठ में अनेक बार—
चउण्णं पच्चयाणं१ ।'' चउसु पच्चएसु२॥''

टीकाकारों ने मिथ्यात्व, अविरति, कषाय और योग ऐसे नाम दिये हैं ।
षट्खण्डागम में तो अनेक स्थलों पर ये प्रत्यय चार ही माने हैं ।षट्खण्डागम में तृतीय खण्ड का नाम ही ''बंध स्वामित्व-विचय'' है । धवला पु. ८, में देखिए—
'मिच्छत्तासंजमकसाय-जोगा इदि एदे चत्तारि मूलपच्चया ।३
अर्थात् मिथ्यात्व, असंयम, कषाय और योग ये चार मूल प्रत्यय हैं ।
इनके भेद ५७ हैं । मिथ्यात्व के ५, अविरति के १२, कषाय के २५ एवं योग के १५ भेद होते हैं ।
इस तृतीय खंड में इन ५७ प्रत्यय-कारणों को गुणस्थान व मार्गणाओं में घटित किया है ।
विशेष-यहाँ यह बात ध्यान में रखना है कि-जो बन्ध के कारण हैं वे ही कर्म के आस्रव के कारण हैं । अतः यह 'आस्रव त्रिभंगी' छोटा सा ग्रंथ है । इसमें भी इन्हीं चार भेद के ५७ भेद करके गुणस्थान और मार्गणाओं में आस्रव, अनास्रव व आस्रव व्युच्छित्ति को अच्छी तरह समझाया गया है ।

समयसार ग्रंथ मे श्री कुंदकुंददेव ने भी कहा है—

सामण्णपच्चया खलु, चउरो भण्णंति बंध कत्तारो ।
मिच्छत्तं अविरमणं, कसायजोगा य बोद्धव्वा४  ॥१०९॥

अर्थ—सामान्य से बंध के करने वाले प्रत्यय-कारण चार हैं ।
मिथ्यात्व, अविरति, कषाय और योग । ऐसा जानना चाहिये ।
मूलाचार मे भी चार प्रत्यय माने हैं । 

आगे श्री उमास्वामी आचार्यदेव ने बंध के पांच कारण माने हैं । देखिये- तत्त्वार्थसूत्र अध्याय ८ का प्रथम  सूत्र-मिथ्यादर्शनाविरति-प्रमादकषाययोगा बंधहेतव: ॥१॥

यहाँ मिथ्यात्व के ५ भेद, अविरति के १२, प्रमाद के १५, कषाय के २५ व योग के १५ भेद लिये हैं । 

सर्वार्थसिद्धि ग्रंथ में श्री पूज्यपाद स्वामी ने अनेक भेद कहे हैं१—
मिथ्यादर्शन, अविरति, प्रमाद, कषाय और योग ये बन्ध के हेतु हैं ॥१॥ 

मिथ्यादर्शन दो प्रकार का है—नैसर्गिक और परोपदेशपूर्वक । इनमें से जो परोपदेश के बिना मिथ्यादर्शन कर्म के उदय से जीवादि पदार्थों का अश्रद्धानरूप भाव होता है वह नैसर्गिक मिथ्यादर्शन है तथा परोपदेश के निमित्त से होने वाला मिथ्यादर्शन चार प्रकार का है-क्रियावादी, अक्रियावादी, अज्ञानी और
वैनयिक । अथवा मिथ्यादर्शन पाँच प्रकार का है- एकान्त मिथ्यादर्शन, विपरीतमिथ्यादर्शन, संशयमिथ्यादर्शन, वैनयिकमिथ्यादर्शन और अज्ञानिक मिथ्यादर्शन । यही है, इसी प्रकार का है इस प्रकार धर्म और धर्मों में एकान्तरूप अभिप्राय रखना एकान्त मिथ्यादर्शन है । जैसे यह सब जग परब्रह्मरूप ही है, या सब पदार्थ अनित्य ही हैं या नित्य ही हैं । सग्रन्थ को निर्ग्रन्थ मानना, केवली को कवलाहारी मानना और स्त्री सिद्ध होती है इत्यादि मानना विपर्यय मिथ्यादर्शन है । सम्यग्दर्शन, सम्यग्ज्ञान और सम्यकचारित्र ये तीनों मिलकर क्या मोक्षमार्ग है या नहीं इस प्रकार किसी एक पक्ष को स्वीकार नहीं करना संशय मिथ्यादर्शन है । सब देवता और सब मतों को एक समान
मानना वैनयिक मिथ्यादर्शन है । हिताहित की परीक्षा से रहित होना अज्ञानिक मिथ्यादर्शन है । कहा भी है—''क्रियावादियों के एक सौ अस्सी, अक्रियावादियों
के चौरासी, अज्ञानियों के सड़सठ और वैनयिकों के बत्तीस भेद हैं । 

छहकाय के जीवों की दया न करने से और छह इन्द्रियों के विषय भेद से अविरति बारह प्रकार की है । सोलह कषाय और नौ नोकषाय ये पच्चीस कषाय हैं । यद्यपि कषायों से नोकषायों में थोड़ा भेद है पर वह यहाँ विवक्षित
नहीं है, इसलिए सबको कषाय कहा है । चार मनोयोग, चार वचनयोग और पाँच काययोग ये योग के तेरह भेद हैं । प्रमत्तसंयत गुणस्थान में आहारक ऋद्धिधारी मुनि के आहारककाययोग और आहारक मिश्रकाययोग भी सम्भव
हैं इस प्रकार योग पन्द्रह भी होते हैं । शुद्ध्यष्टक और उत्तम क्षमा आदि विषयक भेद से प्रमाद अनेक प्रकार का है । इस प्रकार ये मिथ्यादर्शन आदि पाँचों मिलकर या पृथक्-पृथक् बन्ध के हेतु हैं ।
स्पष्टीकरण इस प्रकार है- मिथ्यादृष्टि जीव के पाँचों ही मिलकर बंध के हेतु हैं । सासादन-सम्यग्दृष्टि, सम्यग्मिथ्यादृष्टि और अविरतसम्यग्दृष्टि के अविरति आदि चार बंध के हेतु हैं । संयतासंयत के विरति और अविरति ये
दोनों मिश्ररूप तथा प्रमाद, कषाय और योग ये बन्ध के हेतु हैं । प्रमत्तसंयत के प्रमाद, कषाय और योग ये तीन बन्ध के हेतु हैं । अप्रमत्तसंयत आदि चार के योग और कषाय ये दो बन्ध के हेतु हैं । उपशान्तकषाय, क्षीणकषाय और सयोगकेवली इनके एक योग ही बन्ध का हेतु है । अयोगकेवली के बन्ध का हेतु नहीं है । द्रव्यसंग्रह में मूल में पाँच भेद मानकर उनके प्रभेद कम किये है । यथा-
मिच्छत्ताविरदिपमाद-जोगकोधादओथ विण्णेया ।
पण पण पणदस तिय चउ, कमसो भेदा दु पुव्वस्स ॥३०॥

अर्थ— पाँच मिथ्यात्व, पाँच अविरति, पंद्रह प्रमाद, तीनयोग, और चार कषाय ये बत्तीस भेद भी भावास्रव के होते हैं ।
इन दो प्रकार से कहे बंध अथवा आस्रव के कारणों को समझ कर उन उन आचार्यों की कृति में परिवर्तन या परिवर्धन नहीं करना चाहिये ।
श्री गौतमस्वामी, श्री पुष्पदंत-भूतबली आचार्य, श्रीकुंदकुंददेव के कथित ग्रंथों में बंध के चार कारण व उनके ५७ भेदों को समझना चाहिये । आगे श्री उमास्वामी आचार्य व श्री नेमिचंद्राचार्य आदि आचार्यों के प्रमाद सहित पाँच भेदों को व उनके प्रभेदों को भी उनके टीका ग्रंथों से जानना चाहिये ।

हमारे व आपके लिये ये सभी आचार्यदेव प्रमाणीक हैं व उनके ग्रन्थ प्रमाणीक हैं ।

जैन आगम में द्वादशतप
(इनके क्रम में अन्तर)

तवायारो वारसविहो, अब्भंतरो छव्विहो बाहिरो छव्विहो चेदि तत्थ बाहिरो अणसणं आमोदरियं१  वित्तिपरिसंखा रसपरिच्चाओ सरीर-परिच्चाओ विवित्तसयणासणं चेदि । तत्थ अब्भंतरो पायच्छित्तं विणओ वेज्जावच्चं सज्झाओ झाणं विउस्सग्गो चेदि । अब्भंतरं बाहिरं बारसविहं तवोकम्मं ण कदं णिसण्णेण, पडिक्कंतं, तस्स मिच्छा मे दुक्कडं ॥३॥

छह अभ्यंतर छह बाहिर से बारहविध तप आचार कहा ।
उनमें से अनशन अमोदर्य वृतपरिसंख्या रसत्याग कहा॥
तनुपरित्याग-तनुक्लेश विविक्त शयनासन तप बाह्य कहे ।
प्रायश्चित विनय सुवैयावृत स्वाध्याय ध्यान व्युत्सर्ग कहे॥
इन बारह तप को नहीं किया परिषह से पीड़ित छोड़ दिया ।
तप किरिया में जो हानी की वह दुष्कृत मेरा हो  मिथ्या ॥३॥

अणसण अवमोदरियं रसपरिचाओ य वुत्तिपरिसंखा ।
कायस्स वि परितावो विवत्तिसयणासणं छट्ठं ॥३४६ ॥२

अनशन, अवमौदर्य, रसपरित्याग, वृत्तपरिसंख्यान, कायक्लेश और विविक्त शयनासन ये छह बाह्य तप हैं ॥३४६॥

पायच्छित्तं विणयं वेज्जावच्चं तहेव सज्झायं ।
झाणं च विउस्सग्गो अब्भंतरओ तवो एसो ॥३६०॥

प्रायश्चित्त, विनय, वैयावृत्य, स्वाध्याय, ध्यान और व्युत्सर्ग-ये अभ्यन्तरतप हैं ॥३६०॥

इसी प्रकार १२ तप का यही क्रम धवला पु. १३ में पृ. ५४ से ८८ तक है ।
आगे तत्त्वार्थसूत्र में अन्तर हुआ है । पुन: आगे के सभी आचार्यों ने प्राय: यही तत्त्वार्थसूत्र का क्रम लिया है । तत्त्वार्थसूत्र में यह क्रम  है अनशनावमौदर्यवृत्तिपरिसंख्यानरसपरित्यागविविक्तशय्यासनकायक्लेशा बाह्यं तप: ॥१९॥
प्रायश्चित्तविनयवैयावृत्यस्वाध्यायव्युत्सर्गध्यानान्युत्तरम् ॥२०॥
इन दोनों में केवल बाह्य तप में 'कायक्लेश' तप को तथा अभ्यंतर तप में 'ध्यान' तप को श्री गौतम स्वामी ने श्री कुंदकुंददेव ने व श्री धवलाकार ने पाँचवें नम्बर पर लिया है तथा श्री उमास्वामी आचार्य ने इन दोनों तपों को छठे नम्बर पर रखा है । हमारे लिए दोनों कथन मान्य हैं क्योंकि हमारे व आपके लिए सभी पूर्वाचार्य प्रमाण हैं । धवला टीका में षट्खण्डागम जैसे महान ग्रंथों में भी जहाँ दो आचार्यों के दो मत आ गये हैं, वहाँ कैसा समाधान है । देखिए-
षट्खण्डागम धवला पुस्तक १ में पृ. १९७ पर कषायों के क्षय के क्रम में दो आचार्यों के अलग-अलग मत आये, तो प्रश्न हुआ कि एक ही कथन सत्य होगा न कि दोनों ?.....
तब श्री वीरसेनाचार्य कहते हैं-
''दोण्ह वयणाणं मज्झे कं वयणं सच्चमिदि चे ? केवली सुदकेवली वा जाणादि ण अण्णो तहा णिण्णयाभावादो । वट्टमाण-कालाइरिएहि वज्जभीरुहि दोण्हं पि संगहो कायव्वो अण्णहा वज्जभीरुत्त-विणासादो त्ति ।''

शंका-दोनों प्रकार के वचनों में से किसी वचन को सत्य माना जाये ?
समाधान-इस बात को केवली या श्रुतकेवली जानते हैं, दूसरा कोई नहीं जानता । क्योंकि, इस समय उसका निर्णय नहीं हो सकता है इसलिये पापभीरु वर्तमान के आचार्यों को दोनों का ही संग्रह करना चाहिये अन्यथा
पापभीरुता का विनाश हो जायेगा ।१

शंका-बादर निगोद जीवों से प्रतिष्ठित-अप्रतिष्ठित जीवों को यहाँ सूत्र में वनस्पति संज्ञा क्यों नहीं दी ?
समाधान-'गोदमो एत्थ पुच्छेयव्वो ।' यहाँ गौतमस्वामी से पूछना चाहिए ।२
आश्चर्य होता है कि धवला टीकाकार ने कह दिया कि इसका समाधान 'श्री गौतमस्वामी से पूछना चाहिए ।' किन्तु आज श्री गौतमस्वामी द्वारा रचित प्रतिक्रमण पाठ में ही परिवर्तन, परिवर्धन व संशोधन देखा जा रहा है, यह
उचित नहीं है ।
मूलाचार में देवियों की आयु के बारे में अंतर है । यथा-

इसकी टीका में श्री वसुनंदि सिद्धांतचक्रवर्ती आचार्य कहते हैं-
''......द्वौ अपि उपदेशौ ग्राह्यौ सूत्रद्वयोपदेशात्, द्वयोर्मध्ये एकेन सत्येन भवितव्यं, नात्र संदेहमिथ्यात्वं, यदर्हत्प्रणीतं तत्सत्यमिति संदेहाभावात् ।
छद्मस्थैस्तु विवेक: कर्तुं न शक्यतेऽतो मिथ्यात्वभयादेव द्वयोर्ग्रहणमिति ।''१
दोनों ही उपदेश ग्रहण करना चाहिये क्योंकि दोनों ही सूत्र के उपदेश हैं । यद्यपि यह निश्चित है कि दोनों में से कोई एक ही सत्य होना चाहिये । इस विषय में संशयमिथ्यात्व भी नहीं है, क्योंकि 'जो अर्हंतदेव द्वारा प्रणीत है वही सत्य है' इस प्रकार से संशय का अभाव है, क्योंकि छद्मस्थों को यह विवेक करना शक्य नहीं है इसलिये मिथ्यात्व के भय से ही दोनों को ग्रहण करना चाहिये ।
इन सभी प्रमाणों से यह निश्चित हो जाता है कि हम और आप सभी साधु-साध्वी, विद्वान् तथा श्रावकगण किसी भी ग्रंथ में परिवर्तन, परिवर्धन व संशोधन का साहस न करें, जहाँ ऐसे दो तरह के प्रकरण हों, वहाँ वैसा ही रखें व श्रद्धान करें । यदि अपना मन्तव्य भी देना है, तो टिप्पण में दे सकते हैं । 

इन बारह तपों के विषय में 'द्वादशतप' नाम से पृथक् पुस्तक में विस्तार
से पढ़ेें ।
१. धवला पु.१, पृ. २२२, २२३ । २. धवला पु. ७, पृ. ५४१ । १. मूलाचार, पर्याप्त्यधिकार गा.७९, ८० ।


श्री गौतमस्वामी आदि कृत
बाह्य तप अभ्यंतर तप
१. अनशन १. प्रायश्चित्त
२. अवमौदर्य २. विनय
३. वृत्तपरिसंख्यान ३. वैयावृत्य
४. रसपरित्याग ४. स्वाध्याय
५. कायक्लेश ५. ध्यान
६. विविक्तशय्यासन ६. व्युत्सर्ग

श्री उमास्वामी आदि कृत
बाह्य तप अभ्यंतर तप
१. अनशन १. प्रायश्चित्त
२. अवमौदर्य २. विनय
३. वृत्तपरिसंख्यान ३. वैयावृत्य
४. रसपरित्याग ४. स्वाध्याय
५. विविक्तशय्यासन ५. व्युत्सर्ग
६. कायक्लेश ६. ध्यान