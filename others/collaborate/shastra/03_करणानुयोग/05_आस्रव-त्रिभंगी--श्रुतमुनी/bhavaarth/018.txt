भावार्थ-सयोगकेवली के जो सात योग के निमित्त से आस्रव कहा गया है, वह केवल नाम मात्र ही है क्योंकि ''जोगा पयडिपदेसा ठिदि अणुभाग कषायदो होंति''इस कथन के अनुसार प्रकृति और प्रदेश बंध योग से होते हैं एवं स्थिति और अनुभाग बंध कषाय से होते हैं अत: कषाय न होने से स्थिति, अनुभाग बंध नहीं होता है पुन: ''समयट्ठिदिगोबंधो'' इस कर्मकाण्ड के अनुसार एक समय मात्र की स्थिति वाला बंध होता है अर्थात् वह बंध नहीं के समान है अतएव यहाँ ईर्यापथ आस्रव माना है । ''सकषायाकषाययो: सांपरायिकेर्यापथयो:'' इस सूत्र के अनुसार कषाय सहित जीव के सांपरायिक आस्रव एवं कषायरहित जीवों के ईर्यापथ आस्रव होता है । केवल इन योगों के निमित्त से कर्म आये और चले गये । मात्र योग के अस्तित्व से यहाँ आस्रव का वर्णन किया गया है । कहा भी है-पहले गुणस्थान तक मिथ्यात्व, अविरति, कषाय, योग इन चारों ही निमित्तों से बंध होता है, सासादन, मिश्र, अविरत
गुणस्थान तक मिथ्यात्व से रहित तीन कारणों से बंध होता है ।, पाँचवें में ११ अविरति एवं कषाय योग के निमित्त से बंध होता है । छठे से दसवें तक कषाय और योग के निमित्त से बंध होता है एवं ग्यारहवें, बारहवें, तेरहवें गुणस्थान तक योग मात्र से बंध होता है ।