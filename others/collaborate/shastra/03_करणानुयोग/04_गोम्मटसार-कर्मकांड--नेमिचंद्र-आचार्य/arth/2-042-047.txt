असाता वेदनीय तथा तीन घातिया कर्मों का उत्कृष्ट स्थितिबंध ओघ के समान है (30 कोड़ाकोड़ी सागर) । साता वेदनीय, स्त्री वेद एवं मनुष्यद्विक का उससे आधा (15 कोड़ाकोड़ी सागर) है । दर्शनमोह अर्थात् मिथ्यात्व का 70 कोड़ाकोड़ी सागर है । चारित्र मोह अर्थात् 16 कषायों का 40 कोड़ाकोड़ी सागर है ॥128॥
चरम (हुंडक) संस्थान एवं (असंप्राप्तासृपाटिका) संहनन का ओघ के समान (20 कोड़ाकोड़ी सागर) है । अवशेष में 2-2 कम है । विकलत्रिक एवं सूक्ष्मत्रिक का 18 कोड़ाकोड़ी सागर है ॥129॥
अरति, शोक, नपुंसकवेद तथा तिर्यंच, भय, नरक, तैजस, औदारिक, वैक्रियक, आतप - इन 7 द्विकों का; नीच गोत्र एवं त्रस, वर्ण, अगुरुलघु - इन 3 चतुष्क का; एकेन्द्रिय, पंचेन्द्रिय, स्थावर, निर्माण, अप्रशस्त विहायोगति, अस्थिर षट्क - इन सब प्रकृतियों का उत्कृष्ट स्थितिबंध 20 कोड़ाकोड़ी सागर है ॥130-131॥
हास्य, रति, उच्च गोत्र, पुरुषवेद, स्थिर षटक, प्रशस्त विहायोगति, देवद्विक का उससे आधा (10 कोड़ाकोड़ी सागर) है । आहारकद्विक एवं तीर्थंकर प्रकृति का अंतः कोड़ाकोड़ी सागर है ॥132॥
देवायु एवं नरकायु का ओघ के समान (33 सागर) है । मनुष्यायु एवं तिर्यंचायु का 3 पल्य है । यह सभी उत्कृष्ट स्थितिबंध संज्ञी पंचेन्द्रिय पर्याप्त योग्य जीव के ही होता है ॥133॥