एक आदमी की स्त्री भाग गयी, तो उसे खोजने निकला । खोजते -खोजते जंगल में पहुंच गया । वहां एक साधु एक वृक्ष के नीचे बैठा था । उसने पूछा कि मेरी स्त्री को तो जाते नहीं देखा ? घर से भाग गई है । बड़ा बेचैन हूं । तो उस साधु ने पूछा, तेरी स्त्री का नाम क्या है ? उसने कहा, 'मेरी स्त्री का नाम, मुसीबत ।'
साधु ने कहा, 'मुसीबत ! तुमने भी खूब नाम रखा । ऐसे तो सभी स्त्रियां मुसीबत होती हैं, बाकी तूने नाम भी खूब चुनकर रखा । तेरा नाम क्या है ?' साधु उत्सुक हुआ कि यह तो नाम में बड़ा होशियार है । उसने कहा, 'मेरा नाम मूर्ख ।'
वह साधु हंसने लगा । उसने कहा, तू खोजबीन छोड़ । तू तो जहां बैठ जायेगा, मुसीबतें वहीं आ जायेंगी । कोई कहीं तुझे जाने की जरूरत नहीं । 
तेरा मूर्ख होना काफी है । मुसीबतें तुझे खुद खोज लेंगी । तुम जो भी करोगे बंधन होगा ।

((भय से जो निकलता है, वह संसार है ।))

मुल्ला नसरुद्दीन शांत बैठा था अपने घर में । और पत्नी एकदम उस पर टूट पड़ी और कहा कि अब तुम मुझे और न भड़काओ । अरे, नसरुद्दीन ने कहा, हद हो गई । मैं अपना शांत बैठा अपना हुक्का गुड़गुड़ा रहा हूं एक शब्द नहीं बोला । शब्द न निकले इसलिए हुक्के को मुंह में डाले बैठा हूं और तू कहती है और न भड़काओ । बात क्या है? उसने कहा, इसीलिए तो! इसीलिए कि तुम इतने चुप बैठे हो कि इससे भड़कावा पैदा होता है । बोलो कुछ । चुप बैठने का मतलब? बैठे-बैठे हुक्का गुड़गुड़ा रहे हो और मैं यहां मौजूद हूं!
आदमी न बोले तो फंसता, बोले तो फंसता । लोग तैयार हैं । लोग उबले बैठे हैं, कोई भी बहाना चाहिए । 
तुम्हें कोई क्रोध न दिलवाए और क्रोध तुम्हारे भीतर भरा हो तो तुम कुछ न कुछ बहाना खोज कर उसे बाहर निकाल कर रहोगे ।

एक कारागृह में एक आदमी प्रविष्ट हुआ । एक कोठरी में उसे ले जाया गया । कोठरी में जो पहले से ही कारागृह में बंद आदमी था, उसने पूछा, कितने दिन की सजा हुई? इस आदमी ने कहा, दो साल की । उसने कहा -- तू वहीं दरवाजे के पास अपना डेरा रख । जल्दी तेरे को निकल जाना है । इधर हमको तीस साल रहना है । उसकी अकड़! वहीं रख डेरा दरवाजे के पास । ऐसे ही कोई सिक्सडू मालूम होता । नौसिखुआ! चले आए! करना-धरना नही आता कुछ । अभी वही रह । तेरे जाने का वक्त तो जल्दी आ जाएगा । दो साल ही हैं न कुल? इधर तीस साल रहना है । तो दादा गुरु... । कारागृह में लोग अपने पाप का भी बखान करते हैं जोर से । बड़ा करके बढ़ा-चढ़ा कर अतिशयोक्ति करके । ठीक वैसा ही जैसा कि तुम रुपया दान दे आते तो हजार बताते हो ।
एक सज्जन मेरे पास आए, पत्नी उनके साथ थी । पत्नी ने अपने पति की प्रशंसा में कहा कि बड़े दानी हैं । शायद आपने इनका नाम सुना हो, न हो, एक लाख रुपया दान कर चुके अब तक । पति ने ऐसा धक्का मारा हाथ से और कहा, एक लाख दस हजार । यह कोई बात है! वह दस हजार की चोट लग गई उनको कि दस हजार भूले ना रही है, क्या मामला है?

((जैसे ताजा दूध शीघ्र नहीं जमता, उसी तरह किया गया पाप शीघ्र नहीं फलता, राख से ढंकी आग की तरह जलता हुआ वह मूर्ख का पीछा करता है ।))

मुल्ला नसरुद्दीन और उसके मित्र में कुछ झंझट हो गयी थी। वर्षों बीत गये उस बात को, लेकिन जब भी मिलना होता है तो मुल्ला उसे याद दिलाता है कि खयाल रखना! आखिर एक दिन उसने कहा कि देखो मुल्ला, कितनी बार तुमसे क्षमा मांग चुका, और कितनी बार तुम क्षमा कर चुके, और कितनी बार तुम मुझसे कह चुके कि ठीक है, भुला दी बात, क्षमा कर दी, फिर तुम याद क्यों दिलाते हो? मुल्ला ने कहा, मैंने भुला दी, वह ठीक है, लेकिन तुम मत भूल जाना, इसीलिए याद दिलाता हूं।
((जब दूसरे को याद दिलानी पड़े, तो खुद भी याद रखनी ही पड़ती है।))

एक युवा अपनी प्रेयसी के साथ समुद्र के तट पर गया है । चांदनी रात है । और समुद्र में जोर से लहलहा कर लहरें आ रही हैं तट की तरफ । वह युवक आकाश की तरफ मुंह उठा कर सागर से कहता है, हे सागर! लहरा, जोर से लहरा! अपनी पूरी शक्ति से लहरों को उठा!
इतनी सुंदर रात और लहरें तो उठ ही रही हैं, लहरें उठ कर तट की तरफ आ ही रही हैं । उसकी प्रेयसी कहती है, आश्चर्य, तुम्हारी इतनी सामर्थ्य! मुझे कभी पता न था कि सागर तुम्हारी मानता है । तुमने कहा, लहरें उठो, और लहरें उठने लगीं! और तुमने कहा, लहरें आओ तट की तरफ, और लहरें तट की तरफ आने लगीं!

((जिसकी तुमने स्वतंत्रता छीनी, उसे तुमने स्वच्छंद होने के लिए उकसाया ।))

नसरुद्दीन एक नदी में नहा रहा है । गहरी नदी है । उसे अंदाज नहीं, आगे बढ़ गया और डूबने की हालत हो गई । एक आदमी ने उसे निकाल कर बचाया । फिर वह आदमी जहां भी मिल जाता उसे--रास्ते में, बाजार में, मस्जिद में--वह कहता, याद है, मैंने ही तुम्हें बचाया था! नसरुद्दीन परेशान हो गया । कोई मौका न चूके वह आदमी । जहां भी मिल जाए, वह कहे, नसरुद्दीन याद है, मैंने तुम्हें नदी में डूबते से बचाया था ।
एक दिन नसरुद्दीन ने उसका हाथ पकड़ा और उसे कहा कि याद है, जल्दी मेरे साथ आओ । उसने कहा, कहां ले जाते हो? उसने कहा, जल्दी तुम मेरे साथ आओ । नदी के किनारे खड़े होकर नसरुद्दीन कूद पड़ा । जितने गहरे पानी में उसने बचाया था, उसमें खड़े होकर कहा कि मेरे भाई, अब तू जा, बचाना मत । वह बहुत मंहगा पड़ गया था । तू जा! अब हम बच सकेंगे तो बच जाएंगे, मरेंगे तो मर जाएंगे । बाकी तू मत बचाना । तू देख ले कि अब हम बिलकुल उतने ही पानी में आ गए हैं न, जितने पानी से तूने निकाला था! अब तू जा ।
हम जो भी थोड़ा सा कर लेते हैं, तो उसका ढिंढोरा पीटते फिरते हैं । वह ढिंढोरा पीटना ही बताता है कि वह हमारे लिए कर्तव्य नहीं था; वह सौदा था । उस करने में हमने कोई आनंद नहीं पाया था । उसमें भी हमने कोई bargain किया था । उसमें भी हमने कोई सौदा किया था; उसमें भी हम अर्थशास्त्र के बाहर नहीं थे ।

((तुम दुनिया में रहो मगर दुनिया तुम्हारे अन्दर नहीं रहनी चाहिए ।))

मुल्ला नसरुद्दीन अपने गांव में ज्योतिषी का काम भी करता था। बैठा था बाजार में अपनी दुकान खोलकर, कि गांव का एक राजनेता जो कि चुनाव अभी—अभी हार गया था, वहां से निकला। नसरुद्दीन ने कहा कि ठहरो, अपना भविष्य नहीं जानना चाहते? उस राजनेता ने कहा, छोड़ो भविष्य अब; अब मैं हार चुका, अब कोई भविष्य नहीं है। मैं आत्महत्या करने जा रहा हूं। मेरे लिए तुम्हारे ज्योतिष का कोई मूल्य नहीं है। नसरुद्दीन ने कहा, रुको। यह तो जान लो कि आत्महत्या में सफल होओगे या नहीं!

((अल्वेयर कामू -- आदमी चाहे कुछ और न कर सकता हो, चाहे सभी जगह आदमी असफल, असमर्थ मालूम पड़ता हो, लेकिन आत्मघात एक ऐसी बात है, जिससे सिद्ध हो जाता है कि हम भी हैं।))

जज: नसरुद्दीन, तुम्हारी इतनी हिम्मत आखिर कैसे हुई कि तुमने अपनी पत्नी को झाडू से मारा?
मुल्ला: क्या करूं हुजूर, परिस्थिति ही ऐसी थी कि मैं क्या आप खुद भी यदि मेरी जगह होते तो चूकते नहीं!
जज ने पूछा: क्या मतलब? मैं समझा नहीं।
मुल्ला: जरा विस्तार से सुनिए। मेरी बीबी की पीठ मेरी तरफ थी। पास ही में मूठ वाली झाडू पड़ी थी। उसकी गर्दन में दर्द था, अतः वह एकदम से मुड़ कर पीछे देख भी नहीं सकती थी। और फिर पीछे वाला दरवाजा भी खुला हुआ था। अब बताइए इसमें मेरा क्या दोष है?
तुम अपनी जिंदगी को देखोगे तो बस ऐसा ही पाओगे: एक लहर आई, धका गई, तुम कुछ कर गए; दूसरी लहर आई, धका गई, तुम कुछ कर गए। और फिर भी तुम सोचते हो तुम कर्ता हो! फिर भी तुम सोचते हो तुम्हारे कृत्य कर्म हैं!
नहीं, कर्म नहीं हैं, प्रतिकर्म हैं। भीड़ के धक्कमधक्के में हो रहे हैं। तुम अपने मालिक नहीं हो। जो जागा नहीं है, वह अपना मालिक होता नहीं है। तुम नींद में हो। इस नींद में तो तुम अगर स्वर्ग भी पहुंच जाओ तो भी नरक ही पाओगे।

((बुद्ध : अगर कोई खुँखार डाकु आपके अंग दुधारी तलवार से काट रहा हैं और अगर आप के मन में नफरत जागती हैं तो आप मेरी शिक्षा का आचरण नहीं कर रहे हैं ।))
 
झेन फकीरों में यह मजाक बहुत चलती है।
एक झेन फकीर मरने के करीब था, आंख खोली, उसने अपने शिष्यों से पूछा कि भाई, मैं तुमसे एक बात पूछता हूं, मरने की घड़ी करीब आ गयी। तुमने कभी ऐसा सुना है कि कोई आदमी बैठे-बैठे मरा हो? शिष्यों ने कहा, बैठे-बैठे! देखा तो नहीं, मगर हमने सुना है कि कुछ फकीर बैठे-बैठे पद्मासन में मरे। तो उसने कहा, फिर जाने दो, वह बात जंचेगी नहीं कुछ। तुमने ऐसा सुना है, कोई आदमी खड़े-खड़े मरा हो? उन्होंने कहा, यह जरा दुर्गम बात हैं, कठिन बात है: मगर सुना है हमने कि कभी-कभी ऐसे फकीर भी हुए हैं कि खड़े-खड़े मरे हैं। उसने कहा, यह भी जाने दो। तुमसे मैं यह पूछता हूं, तुमने ऐसा जाना, कभी सुना कि कोई शीर्षासन करता हुआ मरा हो? शिष्य भी भौंचक्के रह गए! सुना नहीं, सोचा भी नहीं था कभी, कोई शीर्षासन करते मरे! उन्होंने कहा कि नहीं, न तो सुना है, न कभी सोचा--कल्पना भी नहीं की। तो उसने कहा, फिर यही ठीक रहेगा। अरे, जब मरना ही है तो ढंग से मरना।
वह सिर के बल खड़ा हो गया। अब वह मर गया कि जिंदा है, यह शिष्यों को समझ में न आए। सिर के बल खड़ा आदमी। उनका खयाल था, मर जाएगा तो गिर जाएगा; मगर वह खड़ा ही है। और से भी देखा, सांस भी कुछ चलती सी मालूम नहीं होती। मगर मुर्दा, और थोड़े डरे भी, तो कोई भूत-प्रेम तो नहीं हो गया, मामला क्या है? मर जाए आदमी और शीर्षासन में खड़ा रहे!
तो उन्होंने पास में ही उसकी ही एक बहिन थी, वह भी एक साध्वी थी, पास के ही आश्रम में उसको खबर भेजी, उसकी बड़ी बहिन थी। वह बड़ी बहिन आयी और उसने कहा--बदतमीज, जिंदगी भर भी उलटे-सीधे काम करता रहा और मरकर भी तुझे चैन नहीं? रस्ते पर आओ! उसकी बात सुनकर ही वह फकीर उतरा और उसने कहा कि यह मेरी बहिन को कौन यहां बुला लाया? यह मुझे चैन से मरने भी न देगी। तेरा क्या विचार है? कैसे मरूं? उसने कहा, सीधे लेट जाओ बिस्तर पर। मरने के ढंग से मरो! वह लेट गया और मर गया।

((धम्मपद : पानी ले जाने वाले पानी को ले जाते हैं, बाण बनाने वाले बाण को सीधा करते हैं, बढ़ई लकड़ी को सीधा या बांका करते हैं और पंडित अपना दमन करते है))

किसी व्यक्ति ने सद्‌गुरु बोकूजू से पूछा : हमें कपड़े पहनने होते हैं और प्रतिदिन भोजन करना होता है, इस सभी से हम कैसे बाहर आएं? बोकूजू ने उत्तर दिया : हम कपड़े पहनें, हम भोजन करें। प्रश्नकर्त्ता ने कहा : मैं कुछ समझा नहीं। बोकूजू ने उत्तर दिया : यदि तुम नहीं समझे, तो अपने कपड़े पहन लो, और खाना खा लो।

((Que : When there is darkness everywhere how to write poetry?
Ans : You write poetry on darkness))