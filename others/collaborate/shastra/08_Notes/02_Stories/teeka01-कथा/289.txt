मुल्ला नसरुद्दीन अमरीका जाने की तैयारी कर रहा था। बहुत दिन हो गए, एक दिन पता चला कि अस्पताल में भर्ती किया गया है, कई फ्रैक्चर हो गए हैं! मैं उसे देखने गया। पट्टियां ही पट्टियां बंधी हैं- मुंह पर, चेहरे पर, खोपड़ी पर, हाथ में, पैर में! मैंने कहा नसरुद्दीन हुआ क्या? उसने कहा ऐसी की तैसी अमरीका की! मैंने कहा - अमरीका का इसमें क्या लेना-देना है? अभी तो तुम गए ही नहीं! उसने कहा अरे बिना गए ही यह हालत हो गई। मैं अमरीका जाने का अभ्यास कर रहा था कि वहां क्या-क्या नियम, क्या-क्या विधियां-पता चला कि वहां दाएं चलना पड़ता है, सो कार दाएं चला रहा था, कि अभ्यास तो कर लूं! चम्मच-छुरी से खाने का अभ्यास कर रहा था। और सब तो ठीक रहा, यह दाएं चलाना कार झंझट आ गई। आ गई बस एक और बस बच गए, इतना ही बहुत है!
अमरीका में कोई गड़बड़ नहीं हो रही। सभी लोग उसी नियम को मान कर चल रहे हैं, तो वह नियम कारगर हो जाता है। बाएं सब लोग मान कर चलते हैं तो बाएं चलना ठीक हो जाता है, दाएं मान कर चलते हैं तो दाएं चलना ठीक हो जाता है। मगर कोई एक नियम मान कर चलना होता है। यह नियम केवल औपचारिक है। इन नियमों की कोई शाश्वतता नहीं है। उसी समय, उसी स्थान के लिए है। इनमें कोई पारमार्थिक तत्त्व नहीं है, कोई पारलौकिक तत्व नहीं है -- कामचलाऊ हैं, व्यावहारिक हैं।
जैसे—जैसे तुम्हारा ध्यान गहरा होगा वैसे-वैसे तुम पाओगे बाहर और भीतर दोनों तरफ जीने का मजा आने लगा; बाहर-भीतर दोनों समान हो गए; तुम तीसरे हो गए; तुम दोनों से मुक्त हो गए, दोनों से अतिक्रमित हो गया तुम्हारा व्यक्तित्व, अतिक्रमण हो गया; तुम दोनों के पार हो गए। तुम देखोगे अपने को कभी बाहर के अभिनय के जगत में और कभी देखोगे भीतर की परम शांति में, मगर तुम जानोगे न तो मैं बाहर हूं न मैं भीतर हूं; मैं दोनों हूं और दोनों के पार भी।

((अंतर्जगत भी सत्य है - उतना ही जितना बहिर्जगत सत्य है, जरा भी कम-ज्यादा सत्य नहीं। ))

मुल्ला नसरुद्दीन के घर लखनऊ से मियां बदरुद्दीन मेहमान बन कर रुके। सुबह दोनों को एक साथ पाखाना जाने का हुआ। तहजीब के अनुसार नसरुद्दीन ने कहा, पहले आप!
बदरुद्दीन कैसे पीछे रहते। वे बोले, जी नहीं, पहले आप।
मुल्ला बोले, जी नहीं, पहले आप!
लेकिन बदरुद्दीन बोले, अजी नहीं मियां, पहले आप।
तो नसरुद्दीन ने बड़े इत्मीनान से कहा, मियां, हमारा तो यहीं हो गया। अब आप ही जाइए।
औपचारिकताएं--पहले आप! पहले आप! किसी को प्रयोजन नहीं है, लेकिन चलती हुई बातें हैं, सदा से मानी जाती रही हैं, उस ढंग से ही चलना चाहिए।