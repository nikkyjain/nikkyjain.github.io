चीन में ऐसा हुआ कि एक आदमी के सिर में दर्द था-कोई चार हजार साल पुरानी कथा है-बडा दर्द था और जीवन भर से दर्द था । और एक दुश्मन ने छिप कर उसे तीर मार दिया । उसके पैर में तीर लगा और दर्द चला गया । बड़ी हैरानी हुई । तीर तो निकल गया, वह आदमी बच भी गया, लेकिन दर्द चला गया । इसी आदमी के अनुभव से चीन में एक शास्त्र का जन्म हुआ : accupuncture । इससे यह पता चला कि दर्द तो उसके सिर में था लेकिन असली उलझन उसके पैर में थी । उसके पैर में विद्युत का प्रवाह अटक गया था, उसका परिणाम सिर में हो रहा था । सिर के इलाज करने से कुछ भी नहीं हो सकता था । उसके पैर में जो विद्युत का प्रवाह अटक गया था वह तीर के लगने से संयोगवशात खुल गया । तब से accupuncture पैदा हुआ ।
accupuncture बड़ी अनूठी औषधि है । तुम्हारे बाएं हाथ में दर्द हो, वे दाएं हाथ का इलाज करें । तुम्हारे सिर में दर्द है, वे पैर के अंगूठे का इलाज करें और ठीक कर दें । और इलाज भी कुछ नहीं है सिर्फ थोड़ा सा एक सुई चुभा दी । उस सुई के चुभाने से जीवन की ऊर्जा का जो प्रवाह है, उसको बदल देते हैं ।
अब इस आदमी ने तो तीर मारा था अशुभ के लिए, लेकिन हो गया शुभ । न केवल उस आदमी के जीवन में शुभ हो गया, उसका सिर-दर्द चला गया, चार हजार साल में करोड़ों लोगों ने लाभ लिया accupuncture से । वह सब लाभ उसी आदमी के ऊपर जाता है जिसने तीर मारा था । लेकिन उसकी आकांक्षा तो बुरी थी, वह तो अशुभ करने चला था ।
कभी तुम शुभ करने जाते हो और अशुभ हो जाता है । तुम सब अच्छा कर रहे थे और सब गड़बड़ हो जाता है । अक्सर ऐसा होता है कि बाप बेटे को बहुत अच्छा बनाना चाहता है इसी कारण बेटा बुरा हो जाता है । तुम्हारी ज्यादा चेष्टा खतरनाक होती है । गांधी जैसा अच्छा बाप पाना मुश्किल है । गांधी ने अपने पहले बेटे को बरबाद कर दिया, हरिदास को । गांधी ने ही बरबाद किया । उसको इतना अच्छा बनाने का.. .उनको तो महात्मा होने की धुन सवार थी, उसको भी महात्मा बनाना है । तुम्हें महात्मा बनना है, तुम बनो । कोई मना नहीं कर रहा है । लेकिन दूसरे पर तो मत थोपो । दूसरे का मौका आने दो । जब उसको मौका आएगा, आएगा ।
वे हरिदास को जबरदस्ती महात्मा बनाने में लग गए । हरिदास को इस तरह महात्मा बनाया उन्होंने कि हरिदास के भीतर बगावत पैदा हो गई । उसने बुरी तरह बदला लिया । बदला लेने में अपने को भी नष्ट कर लिया । जो-जो गांधी कहते थे उससे उल्टा करने लगा । शराब पीने लगा, वेश्यागामी हो गया और आखिर में मुसलमान हो गया । क्योंकि गांधी कहते थे, हिंदू-मुस्लिम सब एक; तो उसने कहा, अब यह आखिरी चोट भी करके देख लें । वह मुसलमान हो गया । हरिदास गांधी से अब्दुल्ला गांधी हो गया । और जब गांधी को खबर मिली कि हरिदास मुसलमान हो गया तो उनको बड़ा सदमा पहुंचा । जब यह खबर हरिदास को मिली तो वह हंसा ! उसने कहा कि अरे, सदमा! हिंदू-मुस्लिम सब एक, 'इश्वर अल्ला तेरो नाम' सदमा क्या? तो बात सब बकवास थी, ऊपर-ऊपर थी! सदमे की क्या बात है? मैं मुसलमान हो गया तो कुछ बुरा हो गया? तो वह जो हिंदू-मुस्लिम एक है, सब राजनीति ही थी? वह कुछ गहरी बात नहीं थी ।
गांधी ने अच्छा बनाने की कोशिश की । लेकिन कोई किसी के अच्छा बनाने से थोड़े ही अच्छा बनता है! अक्सर ऐसा होता है, अच्छे बाप के बेटे बिगड़ जाते हैं । अक्सर ऐसा होता है । क्योंकि चारों तरफ से उनकी गर्दन कसने की कोशिश की जाती है कि अच्छे बनो । जबरदस्ती दुनिया में कहीं अच्छाई होती है? अच्छाई तो स्वतंत्रता में फलती है ।
तो तुम अच्छा करो, बुरा हो जाता है । बुरा करो, कभी अच्छा हो जाता है । तो तुम्हारे करने का क्या भरोसा? परमात्मा पर छोड़ दो ।

((आपकी जिद ने मुझे और पिलाई हजरत
शेखजी इतनी नसीहत भी बुरी होती है ।))

नेपोलियन का एक जन्मजात शत्रु मर गया था । नेपोलियन की आंख में आंसू आ गए । पास कोई मित्र बैठा था, उसने पूछा कि आपको प्रसन्न होना चाहिए कि आपका जन्मजात शत्रु मर गया!
नेपोलियन ने कहा, यह मैंने कभी सोचा ही नहीं था । लेकिन आज जब मेरा जन्मजात शत्रु मर गया है, जिससे मेरी सदा की शत्रुता थी और जिससे कभी मित्रता की कोई आशा न थी, तो आज जब वह मर गया है, तब मैं पाता हूं कि मेरा कुछ हिस्सा कम हो गया । अब मैं वही कभी न हो सकूंगा, जो उसकी मौजूदगी में था ।
नेपोलियन को यह जो प्रतीति है, यह लाओत्से की धारणा को स्पष्ट करेगी । नेपोलियन कहता है, मेरे शत्रु के मर जाने से मुझमें भी कुछ मर गया, जो उसकी बिना मौजूदगी के अब कभी न हो सकेगा । मैं कुछ कम हो गया । मुझमें कुछ था, जो उसी की वजह से था । आज वह नहीं है, तो मेरे भीतर भी वह बात नहीं रह गई ।
इसका तो यह अर्थ हुआ कि शत्रु भी आपको बनाते हैं, मित्र ही नहीं । और शत्रुओं के बिना भी आप कम हो जाएंगे, खाली हो जाएंगे ।

((लाओत्से -- जगत में विपरीत कुछ भी नहीं है; विपरीत केवल दिखाई पड़ता है ।))

मुल्ला नसरुद्दीन को उसका पड़ोसी एक दिन कह रहा था कि तुम्हारा लड़का जो है फजलू बहुत भद्दी और गंदी गालियां बकता है। नसरुद्दीन ने कहा, बड़े मियां, कोई फिक्र न करो; छोटा है, बच्चा है, नासमझ है। जरा बड़ा होने दो, अच्छी— अच्छी गालियां भी बकने लगेगा।

((अगर साक्षी दिखाई पड़ जाए, तो मुस्कुराहट धीरे-धीरे सतत हो जाएगी। हर अनुभव में आप हंस सकेंगे।))