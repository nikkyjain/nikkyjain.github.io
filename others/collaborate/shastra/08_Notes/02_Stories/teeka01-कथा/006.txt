एक छोटा बच्चा एक बगीचे में आम तोड़ता हुआ पकड़ा गया । माली ने उसे पकड़ा, पुलिस-थाने ले गया । लड़का भोला-भाला था । भोला-भालापन देखकर दरोगा ने कहा, 'बेटे, तुम्हें बुरे लोगों से बचना चाहिए ।' उस लड़के ने कहा, 'अजी मैंने तो माली से बचने की बहुत कोशिश  की, पर उसने मुझे पकड़ ही लिया ।'
दरोगा कह रहा है, बुरी संगति से बचो, ताकि चोरी न सीखो । लड़का सुन रहा है कि यह माली बुरा आदमी है; मैं तो भागने की कोशिश कर ही रहा था; इससे बचने की कोशिश कर ही रहा था, फिर भी इसने पकड़ लिया ।

((व्यावहारिक सत्य पारमार्थिक सत्य नहीं है । व्यावहारिक सत्य की उपयोगिता है, वास्तविकता नहीं । पारमार्थिक सत्य की कोई उपयोगिता नहीं है, सिर्फ वास्तविकता है ।))

एक दिन मुल्ला नसरुद्दीन की पत्नी गुस्से से भरी हुई घर आई और उसने मुल्ला से कहा कि भिखारी भी बड़े धोखेबाज होते हैं ।
'क्यों क्या हो गया ?' नसरुद्दीन ने पूछा ।
'अजी एक भिखारी की गर्दन में तख्ती लगी थी, जिस पर लिखा था -- जन्म से अंधा । मैंने दया करके पर्स में से दस पैसे निकाल कर उसके दान-पात्र में डाल लिए । तो जानते हो, कहने लगा, हे सुंदरी, भगवान तुम्हें खुश रखे । अब तुम्हीं बताओ कि उसे कैसे मालूम हुआ कि मैं सुंदरी हूं ? '
मुल्ला खिलखिला कर हंसने लगा और कहने लगा, तब तो वह वास्तव में अंधा है और जन्म से अंधा है । मैं ही एक अंधा नहीं हूं एक और अंधा भी है । अगर आंख होती तो तुझे सुंदरी क्यों कहता ?
पत्नी कुछ कह रही है, मुल्ला कुछ सुन रहा है । मुल्ला वही सुन रहा है जो सुनना चाहता है ।

((या तो कामना रहती है, वासना रहती है, या प्रज्ञा रहती है। दोनों साथ नहीं रहते हैं।))

मुल्ला एक जगह काम करता था । मालिक ने उससे कहा कि तुम अच्छी तरह काम नहीं करते, नसरुद्दीन ! मजबूरन अब मुझे दूसरा नौकर रखना पड़ेगा । नसरुद्दीन ने कहा, अवश्य रखिए हुजूर, यहां काम ही दो आदमियों का है ।

((सुकरात -- जब मैंने जान लिया कि मैं कुछ भी नहीं जानता हूं उसी दिन प्रकाश हो गया ।))

मुल्ला नसरुद्दीन से एक दिन पूछा कि तू पागल की तरह बचाए चला जाता है । रद्दी-खद्दी चीजें भी फेंकता नहीं । कूड़ा-कर्कट भी इकट्ठा कर लेता है । सालों के अखबारों के अंबार लगाए बैठा है । कुछ कभी तेरे घर से बाहर जाता ही नहीं । यह तूने बचाने का पागलपन कहां से सीखा ? उसने कहा, एक बुजुर्ग की शिक्षा से । मैं थोड़ा चौंका । क्योंकि मुल्ला नसरुद्दीन ऐसा आदमी नहीं कि किसी से कुछ सीख ले । तो मैंने कहा, मुझे पूरे ब्योरे से कह, विस्तार से कह । किस बुजुर्ग की शिक्षा से ?
उसने कहा, मैं नदी के किनारे बैठा था । एक बुजुर्ग पानी में गिर गए और जोर-जोर से चिल्लाने लगे, 'बचाओ ! बचाओ !' उसी दिन से मैंने बचाना शुरू कर दिया । 
((तुम वही सुन लोगे जो सुनना चाहते हो । इसलिए सुनने की बड़ी अनूठी कला सीखनी जरूरी है । जो ठीक से सुनना सीख गया उसमें समझ पैदा होती । तुम ठीक से तो सुनते ही नहीं ।))

((कवि जी को आई जम्हाई
बोले, हे मां !
सुन कर कविपत्नी भभकी
बोली, होकर तीन बच्चों के बाप
नाम रट रहे हेमा का ?
सत्यानाश हो सिनेमा का))

मुल्ला नसरुद्दीन से मैंने एक दिन पूछा कि नसरुद्दीन, तू कुरान रोज पड़ता है फिर भी तू शराब पीए चला जाता है? कुरान में तो साफ लिखा है शराब के खिलाफ । उसने कहा, बिलकुल लिखा है । लेकिन अपनी-अपनी सामर्थ्य से जितना कर सकता हूं करता हूं । मैंने कहा, मैं कुछ समझा नहीं । तो उसने कहा कि देखें, कुरान में लिखा  है : 'शराब पीयोगे यदि तो दोजख में पड़ोगे ।' तो अभी मैं आधे ही वचन तक पहुंचा हूं- 'शराब पीयोगे.. ।' इससे आगे अभी मेरी सामर्थ्य नहीं है । धीरे-धीरे जाऊंगा । आगे भी जाऊंगा मगर अभी तो 'शराब पीयोगे' इतने तक.. .इतने तक रस आ रहा है । यह भी कुरान की ही आज्ञा है । मैं कोई कुरान के विपरीत नहीं चल रहा हूं । 
((मन बड़ा चालबाज है । और उसकी चालबाजियां बडी सूक्ष्म हैं । वह वही सुन लेता है जो सुनना चाहता है । मतलब की बात सुन लेता है । जो नहीं सुनना है, नहीं सुनता ।))

मुल्ला नसरुद्दीन शिकार को गया था। पत्नी भी नहीं मानी। और पत्नी न माने तो क्या करो। पत्नी ने कहा, मैं भी आती हूं। जरा देखूं भी तो कि तुम कैसे शिकारी हो! मुल्ला ने अपने मित्र चंदूलाल को कहा कि अब शिकार करना मुश्किल है। इसे देख कर ही मेरे हाथ-पैर कंपते हैं। लगाऊंगा निशाना कहीं, लग जाएगा कहीं। जब मुल्ला नसरुद्दीन की पत्नी जा रही थी तो चंदूलाल की पत्नी भी पीछे नहीं रह सकती थी। चंदूलाल की पत्नी भी साथ हो ली। एक से एक घटनाएं घटीं उस शिकार की यात्रा पर।
पहली घटना तो यह घटी कि मुल्ला नसरुद्दीन ने गोली मारी, उड़ रहे पक्षियों को तो नहीं लगी, चंदूलाल की बैठी पत्नी को लगी। चंदूलाल ने कहा, हद कर दी भाई! यह क्या किया? मेरी पत्नी मार डाली! मुल्ला नसरुद्दीन ने कहा, अरे इसमें क्या नाराज होने की बात है! यह तुम बंदूक लो और मेरी पत्नी को मार लो। बराबर हो गया। 
मगर चंदूलाल भी एक पहुंचा हुआ पुरुष है। उसने कहा कि इतना सुख मैं तुम्हें नहीं दे सकता। दोस्त तो वही जो दुख में काम आए। दुख में काम आ सकता हूं, सुख तुम्हें नहीं दे सकता । अब जो हुआ सो हुआ।
दूसरे दिन दूसरी घटना घटी। चंदूलाल एकदम भागा हुआ आया और नसरुद्दीन से कहा, क्या कर रहे हो? नसरुद्दीन अपनी बंदूक में गोलियां भर रहा था। कहा कि तुम तो गोलियां भर रहे हो मचान पर बैठे हुए और हमने जो तंबू लगाया है, तुम्हारी पत्नी वहां अकेली है, और एक चीता अंदर घुस गया है। मुल्ला फिर भी अपनी गोलियां भरता रहा। चंदूलाल ने कहा, तुम समझे कि नहीं? उसने कहा, सब समझ गया। लेकिन इसमें मेरा क्या कसूर? अब चीता घुसा है, खुद भूल की है, खुद भोगे। हमने भूल की, हमने भोगा। और चीतों से मुझे ऐसे भी कोई बड़ा लगाव नहीं है। जाए भाड़ में।
यूं दोनों पत्नियों से छुटकारा हुआ। पहले पत्नियों के डर के कारण निशाना नहीं लग रहा था, तीसरे दिन खुशी के कारण निशाना चूक गया। उड़ रहे थे हंस, पंक्ति उड़ रही थी हंसों की, होगी कोई पच्चीस-तीस हंसों की कतार। और मुल्ला नसरुद्दीन ने चलाई गोली। कोई सिक्खड़ भी मारता पच्चीस-तीस हंसों में तो एकाध को चोट लग जाती। गोली चल गई, कोई हंस गिरा नहीं। मुल्ला एक क्षण चुप रहा और फिर चंदूलाल से बोला, चंदूलाल, समझे कुछ? चंदूलाल ने कहा, क्या खाक समझें? अरे--मुल्ला ने कहा--समझो, चमत्कार देख रहे हो! हंस मर गए और उड़ रहे हैं। इसको कहते हैं चमत्कार!

((हम जो सुनना चाहते हैं, सुन लेते हैं । वही थोड़े ही सुनते हैं जो कहा जाता है । हमारा सुनना शुद्ध नहीं है, विकृत है ।))

एक दिन मुल्ला नसरुद्दीन सड़क पर बेहोश हो गया। उसके इर्द-गिर्द भीड़ जमा हो गई, हर कोई उसे होश में लाने के लिए सलाहें देने लगा। भीड़ में से एक बुढ़िया बोली, 'बेचारे को थोड़ी ब्रांडी दे दो।'
कोई बोला, 'इसके मुंह पर पानी के छींटे मारो।'
'इसे ब्रांडी दो।' बुढिया फिर बोली।
'इसे पंखा करो।' कोई बोला।
'इसे ब्रांडी दो।' बुढिया बोली।
'इसे अस्पताल ले जाओ।' किसी ने कहा।
'इसे ब्रांडी दो।' बुढिया फिर बोली।
तभी मुल्ला नसरुद्दीन उठकर बैठ गया और जोर से चिल्लाया, 'आप सब लोग अपनी बकवास बंद कीजिये और उस बेचारी बुढिया की भी कोई सुन लो।'

((जिंदगी में लाख मौके मिलते हैं। लेकिन हम चूकने में बड़े कुशल हैं! हम चूकते ही चले जाते हैं।))

मुल्ला नसरुद्दीन मस्जिद जाता है। मस्जिद के मौलवी को उसने कहा कि सुबह आने की बड़ी मुश्किल होती है, तय ही नहीं कर पाता, तय ही करने में समय निकल जाता है, कि जाऊँ कि न जाऊँ, जाऊँ कि न जाऊँ; मन में बड़ी दुविधा रहती है, अब आप तो जानते ही हैं। मन दुविधाग्रस्त है मेरा। मौलवी ने कहा-तू एक काम कर, परमात्मा पर छोड़ दे। उसने कहा-यह कैसे तय होगा और पक्का कैसे पता चलेगा कि परमात्मा की मर्जी क्या है? मुल्ला थोड़ा डरा भी, क्योंकि परमात्मा की मर्जी तो निश्चित ही यह होगी कि मस्जिद जाओ। मगर उसने कहा कि पक्का कैसे चलेगा कि परमात्मा की मर्जी क्या है? तो मौलवी ने कहा-तू ऐसा काम कर, एक रुपया रख ले और कहा कि अगर चित गिरे तो परमात्मा चाहता है मस्जिद जाओ, और अगर पुत गिरे तो परमात्मा चाहता है कि मस्जिद मत जाओ। दूसरे दिन मुल्ला नहीं आया। रास्ते में बाजार में मौलवी को मिला, मौलवी ने पूछा-आए नहीं, भाई? उसने कहा कि आपने कहा था, वही किया। मौलवी ने कहा तो क्या हुआ? पुत गिरा रुपया? उसने कहा कि पहली बार में तो नहीं गिरा। सत्रह बार फेंकना पड़ा, तब पुत गिरा। मगर गिरा। जब पुत गिरा तब फिर मैं निश्चिंत सो गया; मैंने कहा कि अब जब परमात्मा की ही मर्जी है! 
((आदमी बहुत बेईमान है। अपनी मर्जी को परमात्मा पर भी थोपने की चेष्टा करता है। वहीं से उसके सारे कष्टों का जन्मस्रोत है।))

एक बड़ा चित्रकार शास्त्रीय चित्रों के संबंध में एक सभा में बोल रहा था। उसने कोई दो घंटे तक चित्रकला की बड़ी सूक्ष्मतम गहराइयों में प्रवेश किया। चित्रकला के बड़े सूक्ष्म पहलू उघाड़े और समझाये। मंत्रमुग्ध थे लोग। और अंत में उसने पूछा कि कोई सवाल? कुछ पूछने को न था। क्योंकि उसने करीब-करीब जो भी पूछा जा सकता था, सब कह दिया था। लोग तो चुप रहे, लेकिन एक बूढ़ी औरत खड़ी हो गई। उसने कहा, एक सवाल है। इस फर्श को साफ करने के लिए किस पॉलिश का उपयोग किया गया है? वह जिस हाल में सभा हो रही थी, इसमें कौन सा तेल लगाया गया है, कि इतनी चमचमाहट मालूम हो रही है?
चित्रकला की लंबी कथा, चित्रों के रहस्य का सारा निवेदन व्यर्थ गया। यह स्त्री पूरे वक्त फर्श को ही देखती रही होगी। और इसने सोचा कि यह आदमी रंगों और चित्रों के संबंध में इतना जानता है कि फर्श पर कौन सा तेल लगाकर इसको चमकाया गया है, जरूर जानता होगा। यह औरत घर में फर्श चमकाने में लगी रहती होगी। कुछ औरतें हैं जिनका दिमाग इसी में खराब हो जाता है। वे फर्श ही चमकाती रहती हैं। उनको खुद को चमकाने का मौका ही नहीं आता। वे घर की ही सफाई में लगी रहती हैं। उन्हें भीतर की सफाई का समय ही नहीं मिलता। पर जिस तरफ ध्यान लगा हो, वह बात तत्क्षण समझ में आ जाती है। तुम चूंकि बाहर की तरफ में ध्यान लगाये हुए हो, बाहर समझ में आता है।

((अति, मन का भोजन है। तुम मध्य में आये कि मन गया।))

शाम हो रही थी, परंतु चंदूलाल की पत्नी शापिंग समाप्त करने का नाम ही नहीं ले रही थी। चंदूलाल थक कर चूर हो गए थे और दिल ही दिल में बिलों का हिसाब जोड़ रहे थे। देवी जी ने उनकी बोरियत मिटाने के लिए कहा: 'देखो तो चांद कितना सुंदर लग रहा है!'
चंदूलाल एकदम भड़क उठे, बोले: 'अब उसे खरीदने के लिए मेरे पास बिलकुल पैसे नहीं हैं!'