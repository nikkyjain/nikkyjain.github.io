श्रावस्ती में एक सेठ था -- मृगार । उसके लड़के की पत्नी थी विशाखा । विशाखा सुनने जाती थी बुद्ध को । मृगार कभी कहीं सुनने गया नहीं । वह धन-लोलुप धन के पीछे पागल था । वह सबसे बड़ा श्रेष्ठि था श्रावस्ती का । श्रावस्ती भारत की सबसे ज्यादा धनी नगरी थी और मृगार उसका सबसे बड़ा धनपति था ।
तुम्हें शायद खयाल में न हो, जो शब्द हिंदी में है सेठ, वह श्रेष्ठि का ही अपभ्रंश है, श्रेष्ठ का अपभ्रंश है । अब तो सेठ गाली जैसा लगता है । लेकिन कभी वह श्रेष्ठतम लोगों के लिए उपयोग किया जाता था ।
नगर का सबसे बड़ा, श्रावस्ती का सबसे बड़ा श्रेष्ठि था मृगार, लेकिन कभी बुद्ध को सुनने न गया था । विशाखा उसकी सेवा करती-अपने ससुर की; उसके लिए भोजन बनाती । लेकिन विशाखा को सदा पीड़ा लगती थी कि यह ससुर बूढ़ा होता जाता है और बुद्ध के वचन भी इसने नहीं सुने । जानना तो दूर, सुने भी नहीं । इसका जीवन ऐसे ही धन, पद, वैभव में बीता जा रहा है । यह जीवन यूं ही रेत में गंवाए दे रहा है । यह सरिता ऐसे ही खो जाएगी सागर में पहुंचे बिना ।
तो एक दिन जब मृगार भोजन करने बैठा और विशाखा उसे भोजन परोसती थी, तो वह कहने लगी -- तात ! भोजन ठीक तो है ? सुस्वादु तो है ?
मृगार ने कहा : सदा तू सुंदर सुस्वादु भोजन बनाती है । यह प्रश्न तूने कभी पूछा नहीं, आज तू पूछती है, बात क्या है ? तेरा भोजन सदा ही सुस्वादु होता है ।
विशाखा ने कहा -- आपकी कृपा है, अन्यथा भोजन सुस्वादु हो नहीं सकता, क्योंकि यह सब बासा भोजन है । मैं दुखी हूं कि मुझे आपको बासा भोजन खिलाना पड़ता है ।
मृगार बोला -- पागल ! बासा ! पर बासा तू खिलाएगी क्यों ? धन-धान्य भरा हुआ है कोठियों में, जो तुझे चाहिए प्रतिदिन उपलब्ध है । बासा क्यों ?
उसने कहा कि नहीं मैं वह नहीं कह रही, आप समझे नहीं । यह जो धन-धान्य है, शायद होगा आपके पिछले जन्मों के पुण्यों के कारण; लेकिन इस जीवन में तो मैंने आपको कोई पुण्य-पुरुषार्थ करते नहीं देखा । इसलिए मैं कहती हूं यह सब बासा है । होगा, पिछले जन्मों में आपने कुछ पुण्य किया होगा, इसलिए धनी हैं । लेकिन मैंने अपनी आंखों से जबसे आपके घर में बहू हो कर आई हूं मैंने आपका कोई पुण्य-प्रताप, आपका कोई पुण्य-पुरुषार्थ, आपके जीवन में कोई प्रेम, कोई धर्म, कोई पूजा, कोई प्रार्थना, कोई ध्यान, कुछ भी नहीं देखा । इसलिए मैं कहती हूं यह पिछले जन्मों के पुण्यों से मिला हुआ भोजन बासा है तात ! आप ताजा भोजन कब करेंगे ?
मृगार आधा भोजन किए उठ गया । रात भर सो न सका । बात तो सही थी, चोट गहरी पड़ी । दूसरे दिन सुबह विशाखा ने देखा, वह भी बुद्ध के वचन सुनने के लिए मौजूद है, वह भी सुन रहा है । तब सुन-सुन कर वह ज्ञान की बातें करने लगा । वर्ष बीतने लगे । पहले वह ज्ञान की बातें न करता था, अब वह ज्ञान की बातें करने लगा; लेकिन जीवन वैसा का वैसा रहा । फिर विशाखा ने कहा कि तात ! आप अब भी बासा ही भोजन कर रहे हैं, अब ज्ञान का बासा भोजन कर रहे हैं । ये बुद्ध के वचन हैं, आपके नहीं । ये उनकी सुन कर अब आप दोहरा रहे हैं । आप अपनी कब कहेंगे ? आप जो गीत अपने प्राणों में ले कर आए हैं, वह कब प्रगट होगा ? प्रभु, उसे प्रगट करें । कुछ आपके भीतर छिपा पड़ा है झरना, उसे बहाएं ! यह अब भी बासा है ।
तुम्हारा धन भी बासा है, तुम्हारा ज्ञान भी बासा है । और बासा होना ही पाप है । सब पाप बासे हैं । पुण्य तो सदा ताजा है, सद्यः स्वात ! अभी-अभी हुई वर्षा में ताजे खड़े हुए फूल, अभी-अभी ऊगे सूरज की किरणों में नाचती सुबह की ताजी-ताजी पत्तियां-ऐसा पुण्य है ।

((ज्ञान को सुन कर सब कुछ मत मान लेना । जब तक जान न लो, तब तक रुकना मत ।))

मुल्ला नसरुद्दीन एक दिन मिलने आया। तो ऐसा लगता था कि कई दिनों से स्नान नहीं किया है। कपड़े गंदे पहने है। तो मैंने उससे कहा, 'नसरुद्दीन, कुछ तो अपने बाप-दादों का स्मरण करो। एक तुम्हारे पिता थे कि लोग कहते हैं पेरिस में उनके कपड़े सिलते थे, लंदन में कपड़ों की धुलाई होती थी, और स्वच्छता से रहते थे। अभी भी जो लोग उनको जानते रहे--क्योंकि उनको मरे बीस साल हो गये--जिन्होंने उनको देखा है, वे अब भी उनके कपड़ों और रहने-सहने के ढंग और शान की चर्चा करते हैं। और एक तुम हो!' नसरुद्दीन ने कहा कि देखो, यह मैं वही कपड़े पहने हुआ हूं जो मेरे पिता पहनते थे। आप बिलकुल गलती कर रहे हैं। यह कोट वही है।

((सौंदर्य आता है सहजता से।))

मुल्ला नसरुद्दीन के घर में एक रात चोर घुसे। चोर बड़े सम्हल कर चल रहे थे, लेकिन मुल्ला एकदम से झपट कर अपने बिस्तर से उठा, लालटेन जला कर उनके पीछे हो लिया। चोर बहुत घबड़ाए। उसने मौका ही नहीं दिया भागने का। वह ठीक दरवाजे पर खड़ा हो गया लालटेन लेकर। चोरों ने कहा कि भई, तुम तो सो रहे थे, एकदम नींद से कैसे उछल पड़े?
मुल्ला ने कहा, घबड़ाओ मत, चिंता न लो। भागने की जल्दी न करो। अरे मैं तो सिर्फ तुम्हें सहायता देने के लिए लालटेन जला कर...अंधेरे में कैसे खोजोगे? तीस साल हो गए इस घर में मुझे खोजते हुए, एक कौड़ी नहीं मिली। और तुम अंधेरे में खोज रहे हो, मैंने दिन के उजाले में खोजा। इसलिए लालटेन जला कर तुम्हारे साथ आता हूं; अगर कुछ मिल गया, बांट लेंगे।

((दुनिया बहुत बड़ी है, जीवन का भी है विस्तार बड़ा,
तू किस भ्रम में युगोंऱ्युगों से इस सराय के द्वार खड़ा?))

मुल्ला नसरुद्दीन के घर में एक चोर घुस गया। चोर ने अपनी चादर बिछायी सामान बांधने के लिए, वह अंदर सामान लेने गया, मुल्ला उसकी चादर पर सो गया। बिल्कुल आख बंद करके लेटे रहा है। तो चोर लौटा, उसने कहा: यह भी हद हो गई! घर में तो कुछ मिला ही नहीं, और चादर भी गई! उसने मुल्ला से कहा कि भई चादर तो दे दो। मुल्ला ने कहा कि इसी तरह कोई-कोई कभी-कभी आ जाता है, उसी से तो हमारा जीवन चल रहा है। चादर कहां से दें?

एक चोर किसी के घर में घुसा। कुछ खास तो वहां था नहीं। मगर जो भी कूड़ा-कबाड़ था, अब आ ही गया था, रात खराब गई, चलो जो है ले चलें। वह उसी को बांध-धूंध कर चलने लगा। जब वह चलने लगा तो आधे रास्ते में उसने पाया कि कोई पीछे चला आ रहा है। उसने लौटकर देखा, वही आदमी है जिसके घर में वह सामान ले आया है। उसने पूछा कि भाई, तुम किसलिए आ रहे हो उसने कहा कि घर हम बदलना ही चाहते थे पहले से। हम भी वहीं रहेंगे जहां तुम रहते हो। सामान तो तुम ले ही आए हो, हम को कहां छोड़ जाते हो?

तुम्हारे पास है क्या? तुम इतने घबडाए किसलिए हो? लेकिन लोग बड़े डरे हुए हैं कि कहीं कुछ छिन न जाए, कहीं कुछ खो न जाए! जिनके पास कुछ नहीं है, उनका डर कि कहीं कुछ खो न जाए, सिर्फ एक मान्यता है यह अपने को समझाए रखने की कि हमारे पास कुछ है। जरा खोलकर तो देखो पोटली, सिवाय दुःखों के और कुछ भी नहीं।

मुल्ला नसरुद्दीन एक बड़े प्रसिद्ध कवि के साथ ट्रेन में सफर कर रहे था । कवि थे तो ट्रेन में बैठ-बैठे भी कविताएं लिख रहे थे। मुल्ला ने उन से पूछा -- कोई किताब पत्रिका वगैरह है आपके पास? खाली बैठा हूं, कुछ पढूं। कवि जी ने फौरन पास में रखी हुए एक किताब देते हुए कहा -- यह पढ़िए, मेरी कविताओं का संकलन है। मुल्ला नसरुद्दीन बोला -- धन्यवाद, उसे तो आप अपने पास रखिए। वैसे पढ़ने के लिए तो मेरे पास टाइम-टेबिल भी है।