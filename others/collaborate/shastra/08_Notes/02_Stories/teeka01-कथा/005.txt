एक आदमी एक गांव में बहुत धनपति है । फिर गांव में लोग मरने लगे, अकाल पड़ा । तो लोगों ने उससे कहा, इतना धन है तुम्हारे पास, इतना धान्य है तुम्हारे पास, लोग मर रहे हैं, ऐसे क्षण पर रोको मत--बांटो । तो उस आदमी ने कहा, जिसे तुम बांटने के लिए कह रहे हो, वह अगर बंट जाए तो मैं मर जाऊं । तो लोग मर रहे हैं माना, लेकिन मैं मरना नहीं चाहता ! यह तुम भी जानो । और लोग मर रहे हैं, तो दूसरे पैदा हो जाएंगे । लेकिन जो धन मैंने इकट्ठा किया है, वह दूसरा कहां से आ सकता है ? लोग बड़े चकित हुए । कभी न सोचा था !
लेकिन उन्हें पता नहीं कि लोग उस आदमी के लिए छायाओं की तरह झूठे हैं; धन आत्मा की तरह सच्चा है । लोग हैं ही नहीं उसकी जीवन-परिधि में । उसके मन के घेरे में लोगों का कोई अस्तित्व नहीं है । वे प्रतिबिंब हैं । आते हैं, जाते हैं । धन बहुत वास्तविक है ।
फिर उसकी पत्नी भी बीमार पड़ गई । गांवभर में लोग मर रहे हैं, बीमारियां फैल गईं । उसकी पत्नी बीमार पड़ गई, तो लोगों ने कहा, कम से कम अपनी पत्नी को दिखाने के लिए वैद्य को बुला लो ! उसने कहा, पत्नी फिर भी मिल सकती है । लेकिन धन फिर भी मिलेगा, इसका आश्वासन है ?
जिसके मन में धन का मोह है, हम नहीं समझ पाते उसकी भाषा । जैसे अर्जुन पूछ रहा है कि स्थितधी कैसी भाषा बोलता है ? ऐसे ही मोहग्रस्त कैसी भाषा बोलता है, वह भी हम नहीं समझ सकते । मोहग्रस्त कैसे उठता, कैसे बैठता, हमारी पकड़ में नहीं आता । हां, अपने-अपने मोह को देखेंगे, तो पकड़ में आ सकता है । सबके मोह हैं । दूसरे का मोह हमारी समझ में नहीं आता, हमारा मोह ही हमारी समझ में आता है ।
उसने कहा, पत्नी दूसरी मिल जाएगी । पत्नी मर गई । फिर तो वह खुद भी मरने के करीब आ गया । बीमारियां उसे भी पकड़ लीं । लोगों ने कहा, अब तो कम से कम अपने पर कृपा करो । अब तो तुम्हीं मरने के करीब हो ! उसने कहा, धन न बचे और मैं बच जाऊं, ऐसे बचने से तो मर जाना ही बेहतर है । वह तो बड़ा दुखद है, वह तो बड़ा भयप्रद है कि धन न बचे और मैं बच जाऊं । कल्पना ही नहीं कर सकता धन के बिना मेरे होने की । हां, मेरे न होने की कल्पना कर सकता हूं । लेकिन धन के बिना मेरे होने की कल्पना नहीं कर सकता ।
मोहग्रस्त आदमी ऐसी ही भाषा बोलता है । वह कहता है, यह स्त्री मुझे न मिली, तो मैं मर जाऊंगा । इस स्त्री के बिना होने की मैं कल्पना नहीं कर सकता । हां, अपने न होने की कल्पना कर सकता हूं । वही मोह, वह कहता है, ऐसा नहीं होगा...अगर मंत्री पद नहीं मिला, तो मर जाऊंगा । मंत्री पद के बिना अपने होने की कल्पना नहीं कर सकता । हां, अपने न होने की कल्पना कर सकता हूं । मोहग्रस्त की यही भाषा है ।
फिर लोगों ने कहा, लेकिन तुम मर जाओगे, तो यह धन पड़ा रह जाएगा । इतने दिन बचाया है, फिर इसका क्या होगा ? उसने कहा कि क्या तुम सोचते हो, मैं धन को पड़ा रहने दूंगा ! मैं साथ ले जाऊंगा । लोगों ने कहा, अब तक सुना नहीं कि कोई धन को साथ ले गया हो ! उसने कहा, सुन लेना, जब मैं ले जाऊंगा, तब तुम्हें पता चल जाएगा ।
मोहग्रस्त मन की स्मृति खो जाती है; सोच-विचार खो जाता है; सहज विवेक खो जाता है । वह कह रहा है, मैं धन को भी साथ ले जाऊंगा ! मोहग्रस्त आदमी कहता है, छोडूंगा ही नहीं, प्राण में समा लूंगा । अपना-अपना मोह !
उस आदमी ने कहा, ले जाऊंगा साथ । और सच में एक रात उसने कोशिश की । मोहग्रस्त आदमी कोई भी कोशिश कर सकता है । उसकी स्मृति खो जाती है, उसका विवेक खो जाता है । रात उसने देखा कि शायद सुबह नहीं होगी । तो आधी रात वह उठा । उसने अपने सारे हीरे-जवाहरात, जो भी कीमती था, वह एक बोरी में बंद किया । लेकर नदी के किनारे पहुंचा । उसने सोचा कि अपने बोरे को कमर से बांधकर नदी में कूद जाऊं । आखिरी चेष्टा कि साथ ले जाऊं ! लेकिन नदी गहरी है और अगर किनारे कूद पड़े, तो लाश तो किनारे लगी रह जाएगी । वह हीरे-जवाहरातों से भरा हुआ बोरा किनारे रह जाएगा । न मालूम कोई उसे उठा ले !
तो उसने नाविकों को जगाया । कहता हूं नाविकों को, एक नाविक के जगाने से काम चल जाता । पर नाविकों को जगाया, क्योंकि वह आदमी ठहराए बिना नहीं कर सकता था काम; उसे जाना था बीच नदी में । उसने मांझियों को जगाया और कहा कि सबसे कम में कौन ले जा सकता है ? सबसे कम में ! और वह आदमी मरने जा रहा है । यह सब धन लेकर डूब जाने वाला है । तो सबसे कम में कौन ले जा सकता है ! ठहराया उसने । सबसे कम, छोटी से छोटी अशर्फी में जो राजी था, उस मल्लाह के साथ वह नदी में उतरा । और आखिर जब बीच मझधार में पहुंच गया, तो उसने उस मल्लाह से कहा कि क्या एक मरते हुए आदमी की आखिरी इच्छा पूरी न करोगे ? उसने कहा, क्या मतलब ? कैसी आखिरी इच्छा ? तो उसने कहा कि अगर तुम वह अशर्फी न मांगो, तो मैं शांति से मर जाऊं । पर एक मरते हुए आदमी की आखिरी इच्छा ! इतनी दुष्टता करोगे कि एक मरते हुए आदमी की आखिरी इच्छा पूरी न करो ?
गरीब मल्लाह ने उस मरते हुए आदमी की आखिरी इच्छा पूरी कर दी । वह धनपति शांति से कूद गया । ऐसे ही हम सब कूद जाते हैं, अपने-अपने मोह से भरी हुई मृत्यु में । 

((समाज, संस्कृति, सभ्यता तुम्हें जो बीमारी दे देते हैं, धर्म उस बीमारी की औषधि है, और कुछ भी नहीं । धर्म समाज-विरोधी है, सभ्यता-विरोधी है; संस्कृति-विरोधी है । धर्म बगावत है । धर्म क्रांति है ।))

मुल्ला नसरुद्दीन का बेटा नदी में डूब रहा था-बाढ आयी नदी में । एक पुलिस वाले ने अपनी जान को जोखिम में डाल कर उसे बचाया । उसे लेकर घर गया । बेटा दौड़ता हुआ भीतर गया, पुलिस वाला खड़ा रहा कि शायद मां-बाप में से कोई आकर कम से कम धन्यवाद तो देगा । नसरुद्दीन भीतर से आया और उस लड़के ने इशारा किया पुलिस वाले की तरफ । नसरुद्दीन ने कहा क्या आपने ही मेरे बेटे को नदी में बचाया ? पुलिस वाला प्रसन्न हुआ कि अब धन्यवाद देगा या कुछ भेंट देगा या कुछ पुरस्कार । उसने कहा -- जी हाँ, मैंने ही बचाया, बड़ी खतरनाक हालत थी । उसने कहा : छोड़ो जी खतरनाक हालत, बेटे की टोपी कहां है ?
वह टोपी कहीं बह गयी है । अब बेटे को बचाया, इसकी चिंता नहीं है, टोपी का मोह !

((अल्बर्ट आइंस्टीन -कोई भी समस्या चेतना के उसी स्तर पर हल नही की जा सकती जिस पर वह उत्पन्न  हुई  है ।))

एक सेठ नदी में डूब रहा था । एक गरीब भिखमंगे ने दौड़ कर बचाया । कठिन था बचाना, क्योंकि सेठ भारी-वजनी था । बड़ा पेट, बड़ा सेठ ! गरीब भिखमंगा, हड्डी-पसली सूखी; मगर किसी तरह खींच कर लाया । उनको बचाने में अपनी भी जान दांव पर लगा दी । सेठ ने जब आंखें खोलीं, थोड़ा होश संभाला, तो एक रुपये का नोट दिया उसे और कहा, तूने मुझे बचाया, यह रुपया ले, किसी दुकान से जा कर भुना ला, आठ आने तू रख लेना, आठ आना मुझको दे देना । उस भिखमंगे ने कहा, सेठ, यहां तो कोई आसपास दूकान दिखाई नहीं पड़ती और अब आठ आने के पीछे क्या पंचायत करनी ? आप संभाल कर रखो । जब दुबारा डूबो तब पूरा नोट ही दे देना ।
((आदमी मरते दम तक भी पकड़ता है, छोड़ता नहीं ।))

मुल्ला नसरुद्दीन बहुत वृद्ध हो गया । सिर गंजा हो गया तो दवाइयों की तलाश करता फिरता था कि किसी तरह बाल उग आएं । किसी महात्मा के प्रसाद से, जड़ी-बूटी के उपयोग से बामुश्किल चार बाल निकल आए-चार बाल! वह पहुंच गया नाईबाड़े हजामत बनवाने । नाई चौंका । उसने कहा, बड़े मियां, बाल गिनूं या काटूँ ? मुल्ला नसरुद्दीन ने बहुत शरमाते हुए कहा, काले कर दो ।
चार बाल उग आए हैं उनको भी काले करने का मन है! आदमी अंत तक भी छोड़ नहीं पाता । मौत द्वार पर आ जाती है और मोह नहीं छूटता । यमदेवता द्वार पर दस्तक देने लगते हैं और कामदेवता के साथ दोस्ती नहीं छूटती । जागो!

((सेवा उसकी, जो हमसे आगे है । दया उसकी, जो हमसे पीछे हो । क्योंकि सेवा में पकड़ने पड़ेंगे चरण । दया में देना होगा, जो हमारे पास है ।))

एक अदालत में मुकदमा था । दो आदमियों ने एक-दूसरे का सिर फोड़ दिया था । जब मजिस्ट्रेट पूछ्ने लगा कारण तो बताओ, तो वे दोनों हंसने लगे । उन्होंने कहा, क्षमा करें, दंड जो देना हो दे दें । अब कारण न पूछें । मजिस्ट्रेट ने कहा, मैं दंड बिना कारण पूछे दे कैसे सकता हूं? और तुम इतने घबड़ाते क्यों हो कारण बताने से? झगड़ा हुआ, कारण होगा ।
वे दोनों एक-दूसरे की तरफ देखने लगे । वह कहने लगा, अब तू ही बता दे । वह कहने लगा, अब तू बता दे । कारण ही ऐसा था कि बताने में संकोच लगने लगा । फिर बताना ही पड़ा । जब मजिस्ट्रेट ने जोर-जबरदस्ती की कि अगर न बताया तो दोनों को सजा दे दूंगा । तो बताना पड़ा । कारण ऐसा था कि बताने जैसा नहीं था ।
दोनों नदी के किनारे बैठे थे । दोनों पुराने मित्र । और एक ने कहा कि मैं भैंस खरीदने की सोच रहा हूं । दूसरे ने कहा कि देख, भैंस तू खरीदना ही मत क्योंकि मैं खेत खरीदने की सोच रहा हूं एक बगीचा खरीद रहा हूं । अब कभी यह भैंस घुस गई मेरे बगीचे में, झगड़ा-झंझट हो जाएगा । पुरानी दोस्ती यह भैंस को खरीद कर दांव पर मत लगा देना । और देख, मैं तेरे को अभी कहे देता हूं कि अगर मेरे बगीचे में भैंस घुस गई तो मुझसे बुरा कोई नहीं ।
उस आदमी ने कहा, अरे हद हो गई! तूने समझा क्या है? तेरे बगीचे के पीछे हम भैंस न खरीदें? तू मत खरीद बगीचा, अगर इतनी बगीचे की रक्षा करनी है । भैंस तो खरीदी जाएगी, खरीद ली गई । और कर ले जो तुझे करना हो ।
बात इतनी बढ़ गई कि उस आदमी ने वहीं रेत पर एक हाथ से लकीर खींच दी और कहा,' यह रहा मेरा बगीचा । और घुसा कर देख भैंस । और दूसरे आदमी ने अपनी अंगुली से भैंस घुसा कर बता दी । सिर खुल गए ।
उन्होंने कहा, मत पूछें कारण । जो दंड देना हो दे दें । न अभी मैंने बगीचा खरीदा है, न इसने अभी भैंस खरीदी है । और हम पुराने दोस्त हैं । अब जो हो गया सो हो गया । दोनों पकड़ कर ले आए गए अदालत में ।
तुमने भी कई दफे ऐसे बगीचों के पीछे झंझटें खड़ी कर लीं, जो अभी खरीदे नहीं गए । तुम जरा अपने मन की जांच-पड़ताल करना, तुम्हें हजार उदाहरण मिल जाएंगे । बैठे-बैठे न मालूम क्या-क्या विचार उठ आते हैं ! और जब कोई विचार उठता है तो तुम क्षण भर को तो भूल ही जाते हो कि यह विचार है । क्षण भर तो मूर्च्छा छा जाती है, और विचार सच मालूम होने लगता है ।

((धूप से आते हो घर, अंधेरा मालूम पड़ता है । ऐसे ही बाहर जन्मों-जन्मों से भटके हो, जब आंख बंद करते हो तो भीतर अंधेरा मालूम पड़ता है । यह बिलकुल स्वाभाविक है।)) 

मुल्ला नसरुद्दीन एक टैक्सी में बैठा हुआ पहाड़ से नीचे उतर रहा था । ढलान से उतरते हुए अचानक टैक्सी का ब्रेक खराब हो गया और गाड़ी अत्यंत वेग से दौड़ने लगी । नियंत्रण के बाहर हो गई गाड़ी ।
ड्राइवर घबड़ाया और उसने पूछा कि बड़े मियां, गाड़ी का ब्रेक फेल हो गया । अब मैं क्या करूं? मुल्ला ने कहा, सबसे पहले मीटर बंद करो । फिर जो चाहे करना ।

((जीवन में विभाजन, विरोध, पोलेरिटी मनुष्य की है।))

स्वामी राम टोकियो में मेहमान थे। और तब की बात है, जब टोकियो में नए ढंग के मकान बहुत कम थे, सभी लकड़ी के मकान थे। एक सांझ निकलते थे, और एक मकान में आग लग गई है; लोग सामान बाहर निकाल रहे हैं। जिसका मकान है,वह छाती पीटकर रो रहा है। राम भी उस आदमी के पास खड़े होकर उस आदमी को गौर से देखने लगे।
वह छाती पीट रहा है, रो रहा है और चिल्ला रहा है, कह रहा है, मैं मर गया! राम थोड़े चिंतित हुए, क्योंकि वह आदमी बिलकुल नहीं मरा है। बिलकुल साबित, पूरा का पूरा है। चारों तरफ उसके घूमकर भी देखा। उस आदमी ने कहा भी कि क्या देखते हो! मैं मर गया हूं, लुट गया, सब खो गया।
राम बड़े चिंतित हुए, क्योंकि उसका कुछ भी नहीं खोया है। वह आदमी पूरा का पूरा है। लेकिन हां, मकान में तो आग लगी है, और लोग ला रहे हैं सामान। तिजोड़ियां निकाली जा रही हैं। कीमती वस्त्र निकाले जा रहे हैं। हीरे-जवाहरात निकाले जा रहे हैं। फिर आखिरी बार आदमियों ने आकर कहा कि अब एक बार और हम भीतर जा सकते हैं। अंतिम क्षण है। एक बार और,इसके बाद मकान में जाना असंभव होगा। लपटें बहुत भयंकर हो गई हैं। अगर कोई जरूरी चीज रह गई हो, तो बता दें।
उस आदमी ने कहा, मुझे कुछ याद नहीं आता। मुझे कुछ भी याद नहीं आता कि क्या रह गया और क्या आ गया। मैं होश में नहीं हूं। मैं बिलकुल बेहोश हूं। तुम मुझसे मत पूछो। तुम भीतर जाओ। तुम जो बचा सको, वह ले आओ।
हर बार वे आदमी बाहर आते थे, तो बहुत खुश। कुछ बचाकर लाते थे। आखिरी बार छाती पीटते रोते हुए बाहर निकले और एक लाश लेकर बाहर निकले। उस आदमी का इकलौता बेटा अंदर रह गया था और जलकर समाप्त हो गया था।
स्वामी राम ने अपनी डायरी में लिखा कि उस दिन उस मकान से चीजें तो सब बचा ली गईं, लेकिन मकान का होने वाला मालिक, जलकर समाप्त हो गया। उन्होंने अपनी डायरी में लिखा है कि करीब-करीब हर आदमी की जिंदगी में ऐसी ही घटना घटती है। चीजें बचाने की कोशिश में चीजें तो बच जाती हैं, मालिक मर जाता है! 

((निश्चित एक ही तथ्य है कि मृत्यु होगी। उस निश्चित तथ्य को सोच कर, ध्यान में रख कर जीवन को बनाओ।))

एक आदमी के घर मौत आई। उसने द्वार पर दस्तक दिया। आदमी ने भीतर से छिपे हुए पूछा, 'कौन है?' तो मौत ने कहा कि मैं हूं, यमदूत! मृत्यु तुम्हारी! उस आदमी ने कहा, 'धन्यवाद भगवान का! मैं समझा कि इनकम-टैक्स के लोग आये!'

((जीवन का उपयोग तो तुम कचरा इकट्ठा करने में करते हो। और फिर मर कर तुम परमात्मा को पाना चाहते हो!))

मुल्ला नसरुद्दीन की पत्नी उससे सुबह बोली कि रात भयंकर आधी उठी, अनेक मकान गिर गए अपना भी छप्पर उड़ गया। कई लोग मर गए, आधा गांव बरबाद हो गया है। ऐसी बिजली ऐसे बादल ऐसा गर्जन कि मुर्दे भी कब्रों से उठ आएं!
मुल्ला नसरुद्दीन ने कहा अरे तो मुझे क्यों नहीं उठाया? ऐसा अवसर मैं देखने से चूक ही गया! जरा मुझे भी उठा देती। 
लोग ऐसे सो रहे हैं।

((क्रोध अहंकार की संतति है, अहंकार का ही विस्तार है।))

एक आदमी ने रात स्वप्न देखा। फिर सुबह वह जब बाजार की तरफ चला, तो बड़ा उदास था। किसी मित्र ने उसे पूछा कि इतने उदास हो, बात क्या है? उसने कहा, मैंने एक स्वप्न देखा है। और स्वप्न में मैंने देखा कि मुझे बीस हजार रुपए पड़े हुए रास्ते पर मिल गए हैं। तो मित्र ने कहा, इसमें भी उदास होने की क्या बात है! यह तो सपना है। सपने के रुपयों की क्या चिंता करनी, क्या उदासी! उस आदमी ने कहा, उससे मैं परेशान नहीं हूं। मैंने यह पत्नी को बता दिया और वह सुबह से ही रो—पीट रही है। वह कहती है, उसी वक्त बैंक में जमा क्यों न कर दिए?

((विज्ञान पदार्थों की खोज है और धर्म परमात्मा की खोज है।))

एक कंजूस आदमी ने अपने बेटे को चश्मा दिलवाया। दूसरे दिन सुबह ही बेटा बाहर बैठा है अपनी किताबें वगैरह लिए। उसके बाप ने भीतर के कमरे से पूछा कि बेटे, क्या कुछ पढ़ रहे हो? उस लड़के ने कहा कि नहीं। तो बाप ने पूछा, तो क्या कुछ लिख रहे हो? उसके लड़के ने कहा, नहीं। तो बाप ने कहा, तो फिर चश्मा उतारकर क्यों नहीं रख देते! लगता है, तुम्हें फिजूलखर्ची की आदत पड़ गई है।

((Aldous Huxley -- परमात्मा से हम जब भी प्रार्थना करते हैं, हम चाहते हैं कि दो और दो चार न हों।))

मुल्ला नसरुद्दीन की पत्नी गुलजान अचानक ही सत्तर साल की कम उम्र में चल बसी। मुल्ला नसरुद्दीन कुछ समय तो गुलजान के बगैर रहा, लेकिन फिर अकेले उससे न रहा गया। अंततः वह इस निदान के लिए डाक्टर के पास पहुंचा और डाक्टर को अपनी परेशानी बताई और बोला कि मैं बिना शादी किए नहीं रह सकता।
डाक्टर ने उसकी जांच-पड़ताल की और कहा, नसरुद्दीन, यह शादी जीवन के लिए घातक सिद्ध हो सकती है, फैसला तुम्हारे हाथ में है।
नसरुद्दीन बोला, डाक्टर साहब, कुछ भी हो जाए, शादी मैं करूंगा। फिर आप चिंता न करें, अगर मेरी नई पत्नी को कुछ हो गया तो उसकी छोटी बहन भी मौजूद है।
डाक्टर चौंका कि उसका तो अर्थ अनर्थ हो गया। उसने कहा था जीवन को कुछ हो सकता है। वह कह रहा है मुल्ला नसरुद्दीन के जीवन को कुछ हो सकता है। मुल्ला नसरुद्दीन समझ रहा है कि लड़की के जीवन को कुछ हो जाएगा--तो कोई फिक्र नहीं, उसकी छोटी बहन मौजूद है। अब ऐसे आदमी से क्या बात करनी और आगे। ऐसे लोग भी हैं, जिनको अपने मरने की तो याद ही नहीं आती! डाक्टर ने एक नजर इस बूढ़े नसरुद्दीन की तरफ दया से डाली। पिचके हुए गाल, मुंह में एक दांत नहीं, शरीर की एक-एक हड्डी उभर कर बाहर निकली आ रही है, पेट और पीठ दोनों मिल कर एक हो गए हैं। डाक्टर को देख कर बड़ी दया आई। वह बोला, नसरुद्दीन, यदि ऐसी ही बात है कि तुम बिना पत्नी के नहीं रह सकते, तो जरूर शादी कर लो। मैं शादी करने से तुम्हें रोकूंगा नहीं। लेकिन मेरी एक सलाह है, यदि मानो तो अपने घर में एक जवान मेहमान भी रख लो। यदि पत्नी के साथ-साथ एक जवान मेहमान घर में रख लो तो तुम्हारे स्वास्थ्य के लिए ठीक रहेगा।
मुल्ला बोला, यह बात ठीक रही। आपने हमारी मानी, हम आपकी माने लेते हैं। चलो, पत्नी भी रख लेते हैं और एक मेहमान भी रख लेते हैं।
शादी के सात-आठ माह बाद डाक्टर को अचानक आकस्मिक रूप से बाजार में मुल्ला नसरुद्दीन जाता हुआ दिखाई दिया--चूड़ीदार पाजामा, खादी की अचकन, गांधी टोपी लगाए, कोई फिल्मी धुन गाता हुआ चला जा रहा था। डाक्टर ने उसे रोक कर हालचाल पूछे और पूछा, नसरुद्दीन, तुम्हारी पत्नी के क्या हालचाल हैं? आठ माह हो गए शादी हुए और आज मिल रहे हो! क्या हाल है पत्नी का?
मुल्ला बोला, पत्नी कुछ ही दिनों में मां बनने वाली है।
डाक्टर ने बधाई देते हुए पूछा कि जवान मेहमान का क्या हाल है?
नसरुद्दीन शर्माता हुआ बोला, जी, वह भी मां बनने वाली है।

((यहां सब हार जाते हैं, यह जुआ ऐसा है! जीतते केवल वही हैं जो चाह से मुक्त हो जाते हैं--जो चाह की व्यर्थता को देख लेते हैं; जो तृष्णा की दौड़ से जाग जाते हैं; जो वासना से हट जाते हैं और प्रार्थना में लीन हो जाते हैं।))