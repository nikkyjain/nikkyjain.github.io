एक ईसाई पादरी ने अपने स्कूल में बच्चों को कहा कि कम से कम प्रतिदिन एक अच्छा काम करना ही चाहिए । दूसरे दिन उसने पूछा कि कोई अच्छा काम किया ? तीन लड़के खड़े हो गये । उसने पहले से पूछा -- तुमने क्या अच्छा काम किया ? उसने कहा -- मैंने एक की स्त्री को सड़क पार करवाई । दूसरे से पूछा; उसने कहा -- मैंने भी एक बूढ़ी स्त्री को सड़क पार करवाई । पादरी को लगा कि दोनों को स्त्रियां मिल गईं ! फिर उसने कहा कि हो सकता है, कोई स्त्रियों की कमी तो है नहीं । तीसरे से पूछा कि तूने क्या किया ? उसने कहा कि मैंने भी एक स्त्री को सड़क पार करवाई । उसने कहा -- तुम तीनों को स्त्रियां मिल गईं ? उन्होंने कहा -- तीन नहीं थीं, एक ही बूढ़ी स्त्री थी । और सड़क पार होना भी नहीं चाहती थी, बामुश्किल करवा पाये । मगर करवा दी !

((उपनिषद -- जो कहे मैं जानता हूं जान लेना कि नहीं जानता । जो कहे मुझे कुछ पता नहीं, उसका पीछा करना, हो सकता है उसे पता हो ! जिंदगी बड़ी पहेली है ।))

मैं एक गांव में मेहमान था। पंद्रह अगस्त का दिन था। और स्कूल के बच्चे गांव में जुलूस लेकर निकले थे, उनकी कतार बनाई गई थी। छोटा बच्चा आगे, उससे फिर बड़ा, उससे फिर बड़ा, ऐसा सिलसिले से वे खड़े थे। कतार तो बिलकुल ठीक थी,सिर्फ एक लड़का, जो सबके आगे खड़ा था और झंडा लिए था, वह इस श्रृंखला के बाहर था।
     तो मैंने पूछा एक लड़के को कि इस लड़के को श्रृंखला में क्यों खड़ा नहीं किया गया? क्या यह तुम्हारा अगुआ है? उसने कहा, अगुआ नहीं है, लेकिन इसको कहीं और खड़ा करो तो लोगों को चिउटियां लेता है। इसलिए इसको झंडा देकर आगे खड़ा करना पड़ा।
     तुम्हारे सब राजनेता बस ऐसे ही हैं, चिउटियां! उनको कहीं भीतर खड़ा करो मत, झंझट का काम है। उनको आगे रखना पड़ता है। हालांकि वे झंडा लिए हैं, वे अकड़े हुए हैं। मगर कुल कारण उनके आगे होने का यह है कि वे उपद्रवी हैं। आगे होना हो तो उपद्रव से मुक्त होने का उपाय नहीं है; उपद्रवी होना पड़ेगा।

((वेद -- हमें पता नहीं, किसने जगत बनाया! जिसने बनाया होगा, उसे ही पता हो। और कौन जाने, उसे भी पता है या नहीं!))

मुल्ला नसरुद्दीन का लड़का था। तो वह उसके संबंध में सोचता था कि यह क्या बने, क्या न बने! तो उसने एक दिन कुरान रख दी, पास में एक सौ का नोट रख दिया, और एक तलवार रख दी। सोचा, तलवार उठा लेगा अंदर जाकर कमरे में, तो समझेंगे कि योद्धा बनेगा। कुरान उठा लेगा, तो समझेंगे कि धर्मगुरु, पुरोहित, साधु, फकीर, धर्म की यात्रा पर जाएगा। सौ का नोट उठा लेगा, तो समझेंगे कि धन, व्यवसाय, नौकरी, पेशा, कहीं धन कमाएगा। छिपकर देखता रहा। लड़का अंदर गया। वह नसरुद्दीन का ही लड़का था। उसने कुरान उठाकर बगल में दबाई; सौ का नोट खीसे में रखा, तलवार लेकर चल पड़ा। नसरुद्दीन ने कहा, यह राजनीतिज्ञ बनेगा!