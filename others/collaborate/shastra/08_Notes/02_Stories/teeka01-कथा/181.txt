एक फकीर किसी बंजारे की सेवा से बहुत प्रसन्न हो गया । और उस बंजारे को उसने एक गधा भेंट किया । बंजारा बड़ा प्रसन्न था गधे के साथ, अब उसे पैदल यात्रा न करनी पड़ती । सामान भी अपने कंधे पर न ढोना पड़ता । और गधा बड़ा स्वामिभक्त था ।
लेकिन एक यात्रा पर गधा अचानक बीमार पड़ा और मर गया । दुख में उसने उसकी कब्र बनायी, और उस कब्र के पास बैठकर रो रहा था कि एक राहगीर गुजरा ।
उस राहगीर ने सोचा कि जरूर किसी महान आत्मा की मृत्यु हो गयी । तो वह भी झुका कब्र के पास । इसके पहले कि बंजारा कुछ कहे, उसने कुछ रुपये कब्र पर चढ़ाये । बंजारे को हंसी भी आयी । लेकिन तब उस भले आदमी की श्रद्धा को तोड़ना भी ठीक मालूम न पड़ा । और फिर उसे यह भी समझ में आया कि यह तो बड़ा उपयोगी व्यवसाय हो गया ।
फिर वह उसी कब्र के पास बैठकर रोता, यही उसका धंधा हो गया । लोग आते, गांव-गांव खबर फैल गयी कि किसी महान आत्मा की मृत्यु हो गयी; और गधे की कब्र किसी पहुंचे हुए फकीर की समाधि बन गयी । ऐसे वर्ष बीते, वह बंजारा बहुत धनी हो गया ।
फिर एक दिन जिस सूफी साधु ने उसे यह गधा भेंट किया था वह भी यात्रा पर था और उस गांव के करीब से गुजरा । उसे भी लोगों ने कहा, एक महान आत्मा की कब्र है यहां, दर्शन किये बिना मत चले जाना । वह गया । देखा वहां उसने इस बंजारे को बैठा, तो उसने कहा, अरे! किसकी कब्र है यह? और तू यहां बैठा क्यों रो रहा है? उस बंजारे ने कहा, अब आप से क्या छिपाना, जो गधा आपने दिया था, उसी की कब्र है । जीते जी भी उसने बड़ा साथ दिया, मरकर और भी ज्यादा साथ दे रहा है । सुनते ही फकीर खिलखिलाकर हंसने लगा । उस बंजारे ने पूछा, आप हंसे क्यों? फकीर ने कहा, तुझे पता है, जिस गांव में मैं रहता हूं वहां भी एक पहुंचे हुए महात्मा की कब्र है । उसी से तो मेरा काम चलता है । वह किस महात्मा की कब्र है, तुझे मालूम? उसने कहा मुझे कैसे मालूम, आप बतायें । उसने कहा, वह इसी गधे की मां की कब्र है ।
((धर्म के नाम पर अंधविश्वासों का बड़ा विस्तार है ।))

एक वैज्ञानिक समझा रहा था एक सभा में कि आदमी हो कर अंधविश्वासों से मुक्त हो जाओ। जानवर भी अंधविश्वास नहीं करते तो तुम तो आदमी हो। एक बूढ़ी स्त्री खड़ी हो गई और उसने कहा कि 'माफ करिए। अगर चूहे के रास्ते को बिल्ली काट जाए, तो चूहा वापस लौट जाता है कि नहीं?' वह बूढ़ी औरत समझ रही है कि चूहा भी अंधविश्वास के कारण वापिस लौट जाता है, कि रास्ता...।
चूहे का भय तो वास्तविक है, लेकिन आदमी होकर तुम क्यों लौट जाते हो? पर डर है। शायद चूहे से ही सीखा होगा लोगों ने, बिल्ली से डरना।

((तुम्हें पता ही नहीं कि तुम क्या मांग रहे हो। तुम कह रहे हो, 'मुझे बचाओ।' तुम्हीं रोग हो। तुम्हीं, तुम्हारे कारागृह हो। तुम्हारे अतिरिक्त तुम्हारा कोई दुश्मन नहीं है। तुम्हीं बाधा हो। और तुम प्रार्थना कर रहे हो कि मुझे बचाओ!))

एक अंधेरी रात में किसी सुनसान सड़क पर दो आदमी मिले।
पहला आदमी : 'मैं एक दूकान की खोज में हूं जिसे लोग दीये की दूकान कहते हैं।'
दूसरा आदमी : 'मैं यहां पास ही रहता हूं और तुम्हें उसका रास्ता बता सकता हूं।'
पहला आदमी : 'मैं खुद खोज लूंगा। मुझे रास्ता बता दिया गया है और उसे मैंने लिख भी लिया है।'
दूसरा आदमी : 'फिर तुम इस संबंध में बात ही क्यों करते हो?' 
पहला आदमी : 'सिर्फ बात करने के लिये।'
दूसरा आदमी : 'लेकिन अच्छा रहेगा, किसी स्थानीय व्यक्ति से जानकारी ले लो।'
पहला आदमी : 'जो मुझे बताया गया है उस पर मुझे भरोसा है; वही मुझे यहां तक लाया भी है। मैं किसी और आदमी या चीज का भरोसा नहीं कर सकता।'
दूसरा आदमी : 'यद्यपि तुमने पहले मार्गदर्शक का भरोसा किया, तो भी यह नहीं सीखा कि कैसे और किस पर भरोसा किया जाये।'
पहला आदमी : 'ऐसा ही है।'
दूसरा आदमी : 'दीये की दूकान किसलिए खोज रहे हो?'
पहला आदमी : 'बड़े सूत्र से मुझे बताया गया है कि वहां वे वह उपाय बताते हैं, जिससे कोई अंधेरे में भी पढ़ सके।'
दूसरा आदमी : 'ठीक है। लेकिन उसकी एक पूर्वशर्त है, और एक सूचना भी। दीये से पढ़ने की पूर्वशर्त यह है कि तुम्हें पहले पढ़ना आता हो। और सूचना यह है कि दीये की दूकान तो वहीं है, लेकिन दीये वहां से अन्यत्र हटा दिये गये हैं।'
पहला आदमी : 'दीया क्या है यह मैं नहीं जानता। लेकिन इतना तो साफ है कि दीये की दूकान वह है जहां वैसी तरकीब का पता मिलता हो।'
दूसरा आदमी : 'लेकिन दीये की दूकान के दो भिन्न अर्थ भी हो सकते हैं। एक: वह जगह जहां दीये मिलते हों, और दूसरा: वह जगह जहां दीये कभी मिलते थे।'
पहला आदमी : 'तुम यह बात सिद्ध नहीं कर सकते।'
दूसरा आदमी : 'अनेक लोग तुम्हें बेवकूफ समझेंगे।'
पहला आदमी : 'अनेक लोग तुम्हें ही बेवकूफ समझेंगे, या शायद तुम्हारा इरादा कुछ और है। तुम मुझे वहां भेजना चाहते हो जहां तुम्हारे दोस्त दीये बेचते हों, या तुम चाहते हो कि मुझे दीया ही नहीं उपलब्ध हो।'
दूसरा आदमी : 'मैं उससे भी बुरा हूं। तुम्हें दीये की दूकानों का वचन देने और वहां तुम्हारी समस्याओं के हल पाने का भरोसा कराने के बजाय मैं पहले यह जानना चाहूंगा कि तुम पढ़ भी सकते हो कि तुम वैसी दूकान के करीब हो? या कि तुम्हारे लिए और ढंग से दीया प्राप्त किया जाये।'
दोनों आदमियों ने एक क्षण के लिये एक दूसरे को उदास आंखों से देखा और फिर वे अपनी-अपनी राह चले गये। 

((स्वतंत्रता का अर्थ है, अकेले होने की हिम्मत।))

चीन में हजारों साल तक स्त्रियों के पैर में लोहे का जूता पहनाया जाता था, कि पैर छोटा रहे। छोटा पैर सौंदर्य का चिह्न था। जितना छोटा पैर हो, उतने बड़े घर की लड़की थी। तो स्त्रियां चल ही नहीं सकती थीं, पैर इतने छोटे रह जाते थे। शरीर तो बड़े हो जाते, पैर छोटे रह जाते। वे चल ही न पातीं। जो स्त्री बिलकुल न चल पाती, वह उतने शाही खानदान की स्त्री! क्योंकि गरीब की स्त्री तो अफोर्ड नहीं कर सकती थी, उसको तो पैर बड़े ही रखना पड़ता था, उसको तो चलना पड़ता था, काम करना पड़ता था। सिर्फ शाही स्त्रियां चलने से बच सकती थीं। तो कंधों पर हाथ का सहारा लेकर चलती थीं। अपंग हो जाती थीं, लेकिन समझा जाता था कि सौंदर्य है। अपंग होना था वह।
आज चीन की कोई लड़की तैयार न होगी, कहेगी पागल थे वे लोग। लेकिन हजारों साल तक यह चला। जब कोई चीज चलती है तो पता नहीं चलता। जब हजारों लोग, इकट्ठी भीड़ करती है तो पता नहीं चलता। जब सारी भीड़ पैरों में जूते पहना रही हो लोहे के, तो सारी लड़कियां पहनती थीं। जो नहीं पहनती, उसको लोग कहते कि तू पागल है। उसे अच्छा, सुंदर पति न मिलता, संपन्न परिवार न मिलता, वह दीन और दरिद्र समझी जाती। और जहां भी उसका पैर दिख जाता वहीं गंवार समझी जाती— अशिक्षित, असंस्कृत। क्योंकि तेरा पैर इतना बड़ा! पैर सिर्फ बड़े गंवार के ही चीन में होते थे, सुसंस्कृत का पैर तो छोटा होता था।
तो हजारों साल तक इस खयाल ने वहां की स्त्रियों को पंगु बनाए रखा। खयाल भी नहीं आया कि हम यह क्या पागलपन कर रहे हैं! लेकिन वह चला। जब टूटा तब पता चला कि यह तो पागलपन था।

((जब हम जगत को माया कहते हैं तो यह मतलब नहीं होता है कि जगत नहीं है। केवल इतना ही अर्थ होता है कि जैसा दिखाई पड़ता है, वैसा नहीं है। Appearance है, जैसा है, वैसा दिखाई नहीं पड़ता। और जैसा नहीं, वैसा दिखाई पड़ता है।))