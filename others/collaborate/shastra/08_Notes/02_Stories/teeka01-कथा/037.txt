सुकरात के पास बड़ी खतरनाक पत्नी थी । 'जिनथिप्पे' उसका नाम था । ऐसी दुष्ट पत्नी कम ही लोगों को मिलती है । ऐसे तो अच्छी पत्नी मिलना मुश्किल है, मगर वह खराब में भी खराब थी । वह उसे चौबीस घंटे सताती । एक बार तो उसने चाय का उबलता पानी उसके सिर से डाल दिया । उसका आधा चेहरा सदा के लिए जल गया और काला हो गया । लेकिन सुकरात भागा नहीं, जमा रहा ! एक युवक उससे पूछने आया कि मैं विवाह करना चाहता हूं आपकी क्या सलाह है ? सोचा था युवक ने कि सुकरात तो निश्चित कहेगा, भूल कर मत करना । इतनी पीड़ा पाया है, सारा एथेन्स जानता था ! घर-घर में यह चर्चा होती थी कि आज 'जिनथिप्पे' ने सुकरात को किस तरह सताया । यह तो कम से कम कहेगा कि विवाह मत करना । वह युवक विवाह नहीं करना चाहता था । लेकिन सुकरात का सहारा चाहता था ताकि कह सके माँ-बाप को कि सुकरात ने भी कह दिया है । लेकिन युवक चौंका, क्योंकि सुकरात ने कहा -- विवाह तो करना ही ! अगर मेरी पत्नी जैसी मिली तो सुकरात हो जाओगे । अगर अच्छी पत्नी मिल गयी, सौभाग्य ! हानि तो है ही नहीं ! इसी पत्नी की कृपा से मैं शांत हुआ । इसकी मौजूदगी प्रतिपल परीक्षा है, पल-पल कसौटी है । अनुगृहीत हूं इसका । इसी ने मुझे बदला । इसी में अपने चेहरे को देख-देख कर मैंने धीरे-धीरे रूपांतरण किये । मन में तो मेरे भी बहुत बार उठा कि भाग जाऊं । सरल तो वही था । भगोड़ेपन से ज्यादा सरल और क्या है ! जहां जीवन में कठिनाई हो, भाग खड़े होओ ! इससे सरल क्या है ?

((अक्रोध तब पैदा होगा, जब यह समझा जाय कि प्रत्येक व्यक्ति अपनी नियति में चल रहा है। हमसे कुछ लेना-देना नहीं है। यह इस आदमी का इस समय का स्वभाव है ।))