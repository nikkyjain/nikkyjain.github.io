स्वामी राम अमेरिका की एक सड़क से गुजर रहे हैं। कुछ लोगों ने गालियां दीं; और कुछ लोगों ने मजाक किया। हंसते हुए लौटे। जहां ठहरे थे, वहां खिलखिलाकर आकर हंसने लगे। तो घर के लोग चिंतित हुए। उन्होंने कहा, क्या हो गया? अकारण हंसते हैं! राम ने कहा, अकारण नहीं हंसता। आज बड़ा ही मजा आया। रास्ते में ऐसा हुआ कि कुछ लोग राम को मिल गए।
घर के लोग थोड़े हैरान हुए। वे राम की भाषा से परिचित न थे। राम को मिल गए! ऐसा खुद राम कह रहे हैं?
और फिर वे लोग राम को गालियां देने लगे और हंसी-मजाक करने लगे। राम बड़ी मुश्किल में पड़े। राम बड़ी दिक्कत में पड़ गए। उनकी हंसी-मजाक और उनकी गाली के बीच--ऐसा राम कहने लगे--कि राम बड़ी मुश्किल में पड़े। हम भी खड़े देखते थे। राम बड़ी मुश्किल में पड़े। वे लोग गाली देने लगे। तो घर के लोगों ने कहा, आप बातें कैसी कर रहे हैं! होश में तो हैं? नशा वगैरह तो नहीं किया है!
राम ने कहा, नशे में तुम हो! मैं होश में हूं, इसीलिए ऐसी बात कर रहा हूं। नशे में होता, तो मेरी आंख से आग निकल रही होती और मुंह से गालियां निकल रही होतीं। नशे में होता, तो मैं समझ जाता कि वे मुझे ही गाली दे रहे हैं, मुझ पर ही हंस रहे हैं। होश में था, इसलिए मैंने देखा, राम को गाली पड़ रही है, राम पर हंस रहे हैं। हम खड़े देखते रहे।

((जागने वाले की रात लम्बी हो जाती है, थके हुए का योजन लंबा हो जाता है; सद्धर्म को न जानने वाले मूर्ख के लिए संसार लंबा हो जाता है ।))

बुद्ध के जीवन में एक उल्लेख है । एक भिक्षु यात्रा को जा रहा है । उस भिक्षु ने बुद्ध को कहा कि प्रभु, मार्ग के लिए कोई निर्देश हों तो मुझे दे दें; क्योंकि महीनों दूर रहूंगा, पूछ भी न सकूंगा । तो बुद्ध ने कहा, एक काम करना । रास्ते पर स्त्री मिले तो देखना मत, आंख नीचे करके निकल जाना । वह भिक्षु बोला, जैसी आज्ञा ।
लेकिन बुद्ध का दूसरा शिष्य आनंद बैठा था । और आनंद की बड़ी कृपा है मनुष्य जाति पर । क्योंकि उसने बड़े अनूठे, वक्त-बेवक्त, बेबूझ, कभी असंगत-अनर्गल प्रश्न भी पूछे । उसने कहा, प्रभु रुकें । कभी-कभी ऐसा भी हो सकता है कि देखना पड़े या देख कर ही तो पता चलेगा कि स्त्री है, फिर आंख झुकानी । पहले से तो पता कैसे चल जाएगा? आखिर.. पहले तो देख ही लेंगे कि स्त्री आ रही है । अब तो देख ही चुके । आप कहते हैं, स्त्री को देख कर आंख नीचे झुका लेना, मगर देख तो चुके ही, उस हालत में क्या करना?
तो बुद्ध ने कहा, अगर देख चुके हो, कोई हर्ज नहीं, छूना मत । आनंद ने कहा, और कभी ऐसा भी हो सकता है कि छूना पड़े । अब एक स्त्री गिर गई हो रास्ते पर और हमारे सिवाय कोई नहीं । उसे उठाएं, न उठाएं? आप कहते हैं, करुणा, दया-क्या हुआ करुणा-दया का? तो बुद्ध ने कहा, ठीक, ऐसी कोई घड़ी आ जाए तो छू लेना, मगर होश रखना ।
बुद्ध ने कहा, असली बात तो होश रखना है । यह भिक्षु कमजोर है, इससे मैंने कहा, देखना मत । थोड़ा हिम्मतवर आदमी हो तो उससे मैं यह भी नहीं कहता कि देखना मत । और थोड़ा हिम्मतवर हो, उससे मैं यह भी नहीं कहता कि छूना मत । और थोड़ा हिम्मतवर हो तो उसे मैं कुछ भी आज्ञा नहीं देता । लेकिन एक ही बात-होश रखना ।
ऐसा हुआ, एक बार वर्षाकाल शुरू होने के पहले एक भिक्षु राह से गुजर रहा था और एक वेश्या ने उससे निवेदन किया कि इस वर्षाकाल मेरे घर रुक जाएं । उस भिक्षु ने कहा, मैं अपने गुरु को पूछ लूं । उसने यह भी न कहा कि तू वेश्या है । उसने यह भी न कहा कि तेरे घर और मेरा रुकना कैसे बन सकता है? उसने कुछ भी न कहा । उसने कहा, मेरे गुरु को मैं पूछ आऊं । अगर आज्ञा हुई तो रुक जाऊंगा ।
वह गया और उसने भरी सभा में खड़े होकर बुद्ध से पूछा कि एक वेश्या राह पर मिल गई और कहने लगी कि इस वर्षाकाल मेरे घर रुक जाएं । आपसे पूछता हूं । जैसी आज्ञा! बुद्ध ने कहा, रुक जाओ । बड़ा तहलका मच गया । बड़े भिक्षु नाराज हो गए । यह तो कई की इच्छा थी । इनमें से तो कई आतुर थे कि ऐसा कुछ घटे । वे तो खड़े हो गए । उन्होंने कहा, यह बात गलत है । सदा तो आप कहते हैं, देखना नहीं, छूना नहीं और वेश्या के घर में रुकने की आज्ञा दे रहे हैं?
बुद्ध ने कहा, यह भिक्षु ऐसा है कि अगर वेश्या के घर में रुकेगा तो वेश्या को डरना चाहिए; इस भिक्षु को डरने का कोई कारण नहीं है । खैर, चार महीने बाद तय होगी बात, अभी तो रुक ।
वह भिक्षु रुक गया । रोज-रोज खबरें लाने लगे दूसरे भिक्षु कि सब गड़बड़ हो रहा है । रात सुनते हैं, दो बजे रात तक वेश्या नाचती थी, वह बैठ कर देखता रहा । कि सुनते हैं कि वह खान-पान भी सब अस्तव्यस्त हो गया है । कि सुनते हैं, एक ही कमरे में सो रहा है । ऐसा रोज-रोज बुद्ध सुनते, मुस्कुरा कर रह जाते । उन्होंने कहा, चार महीने रुको तो! चार महीने बाद आएगा ।
चार महीने बाद भिक्षु आया, उसके पीछे वेश्या भी आई । वेश्या, इसके पहले कि भिक्षु कुछ कहे, बुद्ध के चरणों में गिरी । उसने कहा कि मुझे दीक्षा दे दें । इस भिक्षु को भेज कर मेरे घर, आपने मेरी मुक्ति का उपाय भेज दिया । मैंने सब उपाय करके देख लिए इसे भटकाने के, मगर अपूर्व है यह भिक्षु । मैंने नाच देखने को कहा तो इसने इनकार न किया । मैं सोचती थी कि भिक्षु कहेगा, मैं संन्यासी, नाच देखूं? कभी नहीं! जो कुछ मैंने इसे कहा, यह चुपचाप कहने लगा कि ठीक । मगर इसके भीतर कुछ ऐसी जलती रोशनी है कि इसके पास होकर मुझे स्मरण भी नहीं रहता था कि मैं वेश्या हूं । इसकी मौजूदगी में मैं भी किसी ऊंचे आकाश में उड़ने लगती थी । मैं इसे नीचे न उतार पाई, यह मुझे ऊपर ले गया । मैं इसे गिरा न पाई, इसने मुझे उठा लिया । इस भिक्षु को मेरे घर भेज कर आपने मुझ पर बड़ी कृपा की । मुझे दीक्षा दे दें, बात खतम हो गई । यह संसार समाप्त हो गया । जैसी जागृति इसके भीतर है, जब तक ऐसी जागृति मेरे भीतर न हो जाए तब तक जीवन व्यर्थ है । यह दिया मेरा भी जलना चाहिए ।
बुद्ध ने अपने और भिक्षुओं से कहा, कहो क्या कहते हो? तुम रोज-रोज खबरें लाते थे । मैं तुमसे कहता था, थोड़ा धीरज रखो । इस भिक्षु पर मुझे भरोसा है । इसका जागरण हो गया है । यह जाग्रत रह सकता है । 
((असली बात जागरण है । गहरी बात जागरण है । आखिरी बात जागरण है ।))

लाओत्से ने अपने एक शिष्य को कुछ पत्ते तोड़ने भेजा, वह पूरी शाखा तोड़ कर ले आया । लाओत्से उसे कहता है, तुझे पता नहीं पागल, कि यह वृक्ष अधूरा हुआ, तो तू भी कुछ कम हुआ । यह यहां सामने खड़ा था पूरा का पूरा, तो हम कुछ और अर्थों में हरे थे । आज इसका घाव हमारे भीतर भी घाव बन गया ।

((यदि विचरण करते हुए अपने से श्रेष्ठ या अपने सदृश न मिले, तो दृढ़ता के साथ अकेला ही विचरण करे । मूर्ख से सहायता नहीं मिल सकती ।))

एक वृद्ध बुद्धिमान के संबंध में बड़ी खबर थी। एक विश्वविद्यालय के दो युवकों ने सोचा--पिछली कहानी में विश्वविद्यालय के युवक की परीक्षा बूढ़े ने की; इस कहानी में बूढ़े की परीक्षा दो विश्वविद्यालय के युवकों ने की। उन्होंने सुना है कि उस आदमी के पास जाओ, तो वह कुछ भी बता देता है। आपका नाम भी बता देता है। जैसे मुट्ठी में बंद चीज को बूढ़े ने जानना चाहा था, खबर थी कि वह बूढ़ा भी बता देता है; वह बड़ा बुद्धिमान है।
तो वे दोनों युवक एक कबूतर को अपने कोट के भीतर छिपाकर आए हैं। और उस बूढ़े के सामने आकर कहा, क्या आप बता सकते हैं कि हमारे कोट के भीतर क्या है? उसने कहा, मैं बता सकता हूं। वे तैयारी करके आए थे। हाथ भीतर रखा था। उन्होंने पूछा, क्या आप बता सकते हैं कि वह जिंदा है या मुर्दा?
उन्होंने सोचा था कि अगर वह कहे जिंदा, तो अंदर ही गर्दन मरोड़कर बाहर निकालना है। अगर वह कहे मुर्दा, तो जिंदा बाहर निकाल देना है। गर्दन पर हाथ था मजबूत।
बूढ़े ने एक क्षण आंख बंद की और कहा, इट डिपेंड्स। उसने कहा कि यह कई बातों पर निर्भर करेगा कि वह जिंदा है कि मुर्दा। उन्होंने कहा, क्या मतलब? उस बूढ़े ने कहा कि अगर मैं कहूं, वह जिंदा है, तो गर्दन दबाई जा सकती है। अगर मैं कहूं, वह मुर्दा है, तो उसे ऐसे ही बाहर निकाला जा सकता है। लेकिन तुम्हारी मैं फिक्र छोड़ता हूं; कबूतर की फिक्र करता हूं। मैं कहता हूं, वह मुर्दा है। बाहर निकालो। क्योंकि कबूतर न मर जाए नाहक। 
यह wisdom है। यह बहुत और बात है। यह बुद्धि और बात है। यह केवल जानकारी नहीं है; यह जीवन के रहस्य का बोध है। यह केवल संग्रह नहीं है ऊपर से; यह भीतर से आया हुआ आविर्भाव है। यह अंतःजागरण है, अंतःस्फूर्ति है। यह कुछ ऐसा नहीं है कि कल जो मैंने जाना था, उस पर निर्भर है। बल्कि आज भी मेरी चेतना जाग रही है और देख रही है; और जो कहेगी, वह मैं जानूंगा।

(('मेरे पुत्र!', 'मेरा धन!' इसमें ही मूढ़ व्यक्ति व्याकुल बना रहता है; अरे, जब यह अपनापा ही अपना नहीं है, तो कहाँ 'मेरे पुत्र!'? कहाँ 'मेरा धन!'?))

बांकेई एक दिन अपने बगीचे में गड्ढा खोद रहा था। और किसी ने उससे पूछा कि सदगुरु कहां हैं? अजनबी था आदमी और उसे पता न था कि बांकेई खुद गड्ढा खोद रहा है। और पता चल भी नहीं सकता था। क्योंकि बांकेई जब गड्ढा खोदता था, तब वह गड्ढा खोदने वाला ही हो जाता था। तब वह इतनी समग्रता से खोदता था, कि तुम पहचान ही नहीं सकते थे कि यह आदमी और सदगुरु होगा। वह समग्रता से गड्ढा खोदने वाला ही हो गया था। तो उसने कहा, 'भीतर जाओ। भीतर सदगुरु मिलेंगे।'
वह आदमी भीतर गया। वहां बैठ कर प्रतीक्षा करता रहा। कोई घंटे भर बाद बांकेई अंदर आया। उसकी चाल अलग थी, उसका ढंग अलग था, उसका चेहरा अलग था। उसकी जैसे सारी भाव-भंगिमा बदल गई थी। वह आकर बैठ गया अपने स्थान पर। और उसने कहा, 'अब बोलो। बांकेई आ गया। क्या चाहते हो सदगुरु से?'
वह आदमी थोड़ा बेचैन हुआ। उसने कहा कि अगर मैं किसी धोखे में नहीं पड़ रहा हूं, तो आप मुझे वही आदमी मालूम पड़ते हैं, जो गड्ढा खोद रहा था। लेकिन फिर भी कुछ फर्क हो गया। कुछ पक्का साफ नहीं होता कि क्या मामला है? क्या आप बाहर गड्ढा खोद रहे थे? बांकेई ने कहा, 'हां। तब मैं गड्ढा खोदने वाला था, अब सदगुरु हूं। पूछो, किसलिए आये हो?' उस आदमी ने कहा, 'तो उसी वक्त क्यों नहीं कहा कि तुम्हीं सदगुरु हो?'
बांकेई ने कहा, 'उस वक्त तो गड्ढा खोदने वाले के अतिरिक्त मेरे भीतर कोई भी नहीं था। उस समय शिक्षा देनी संभव न थी। इतना द्वैत मैं नहीं पालता। जब मैं गड्ढा खोदता हूं तो सिर्फ गड्ढा खोदता हूं। उस समय मैं भूल जाता हूं कि कुछ और है। सारा जगत खो जाता है। बस, गड्ढा खोदने की क्रिया ही रह जाती है।'       
ऐसी क्रिया ही तो योग है, जिसमें तुम इतने संयुक्त हो गये कि कुछ न बचा बाहर। तुम पूरे डूब गये। तुम एक ऊर्जा हो गये जिससे गड्ढा खोदा जा रहा है। गड्ढा है, ऊर्जा है, खोदना है, लेकिन कोई और नहीं। इतनी एकतानता, इतनी लीनता!

((हर आवाज पर खयाल करना, दोहरी तो नहीं है! और दोहरी हो, तो दोहरेपन को छोड़ना।))

एक बार चंदूलाल और ढब्बूजी भंग पीकर घूमने निकले। दोनों इंडिया गेट के नजदीक से गुजर रहे थे। चंदूलाल बोले, अरे ढब्बू! आज यह इंडिया गेट इतना झुक गया! इतना कैसे झुक गया? देख, सम्हल कर निकलना, नहीं सिर फोड़ लेगा। यदि हम खड़े-खड़े इसके नीचे से निकलेंगे तो लगता है कि सिर में लगेगा ही। ऐसा करते हैं घुटने-घुटने चल कर इसके नीचे से निकलते हैं।
ढब्बू बोला, हां यार, लगता तो है कुछ दाल में काला है। इंडिया गेट इतना कैसे झुक गया! और दोनों घुटने-घुटने चलने लगे।
कुछ ही दूर पहुंचे होंगे कि चंदूलाल फिर बोले, लगता है ढब्बू, आज इंडिया गेट को कुछ हो गया! देख न, कितना नीचा हो गया! मुझे तो ऐसा लग रहा है कि घुटने-घुटने चलने के बावजूद भी सिर में लग सकता है। ऐसा करें, लेट कर पेट के बल खिसकते हैं।
ढब्बू बोले, हां चंदू, तुम ठीक कहते हो। पेट के बल ही घिसट कर इसे पार करना चाहिए। दोनों पेट के बल घिसटने लगे। भीड़-भाड़ का समय। एक पुलिसवाले ने आकर दोनों के सिर पर एक-एक बेंत रसीद की। चंदूलाल ने क्रोध और आश्चर्य के साथ ढब्बू से कहा, हद हो गई यार! पेट के बल घिसट कर निकल रहे थे, साला तब भी सिर में लग ही गया।
एक बेहोशी की दुनिया है, जहां कुछ भी करके निकलो, सिर फूटने ही वाला है!

((माखी गुड़ में गड़ी रहे, पंख रह्यो लिपटाय ।
हाथ मले और सिर धुने, लालच बुरी बलाय ॥))

औरंगजेब एक फकीर पर बहुत नाराज था। और एक दिन उसने फकीर को पकड़वा कर महल बुलवा लिया। और लोगों ने कहा था, इस फकीर को नाराज करना तक मुश्किल है। औरंगजेब ने कहा, देखेंगे। सर्द रात थी -- दिल्ली की सर्द रात। महल में राग-रंग चलता रहा और फकीर को नग्न करवाकर यमुना में खड़ा करवा दिया। और औरंगजेब ने कहा कि सुबह पूछेंगे।
रातभर फकीर नग्न बर्फीली नदी में खड़ा रहा। सुबह औरंगजेब ने पूछा, 'कहो, कैसी बात?' फकीर ने कहा, 'कुछ तुम जैसी, कुछ तुमसे अच्छी! 'औरंगजेब ने पूछा, 'मैं समझा नहीं', फकीर ने कहा, 'सपने आते रहे। उनमें मै सम्राट था। महलों में था, राग-रंग चल रहा था। उन सपनों में और तुम्हारे राग-रंग में जो महल में चल रहा था, जरा भी भेद नहीं है। मैंने उतना ही मजा लिया, जितना तुम लिये। तो कुछ तुम जैसी, कुछ तुमसे अच्छी; क्योंकि बीच-बीच में होश आ गया और सपना टूट गया। तुम्हें अभी होश जरा भी नहीं आया।'

एक नाव दूर-देश जा रही थी। और यात्रियों के साथ उसमें एक दरिद्र फकीर भी था। कुछ शरारती व्यक्ति उस फकीर को सब भांति परेशान कर रहे थे। वह जब परमात्मा की रात्रिकालीन प्रार्थना में बैठा था तो यह सोचकर कि अब तो वह कुछ भी नहीं कर सकेगा, उन्होंने उसके सिर पर जूते लगाने शुरू कर दिए। वह तो प्रार्थना में था और उसकी आंखों से प्रेम के आंसू बह रहे थे। तभी आकाशवाणी हुईः 'मेरे प्यारे! तू कहे तो नाव उलट दूं।' वे व्यक्ति घबडा गए। और यात्री भी घबडा गए। मनोविनोद तो महंगा पड रहा था। वे सब उस फकीर के पैरों पर गिर क्षमा मांगने लगे। फकीर की प्रार्थना पूरी हुई तो वह उठा और उन लोगों से बोलाः 'घबडाओ मत।' फिर उसने आकाश की ओर मुंह उठाया और कहाः 'मेरे प्यारे प्रभु! यह तू कैसी शैतान की भाषा में बोल रहा है? तू कुछ उलटने की ही लीला करना चाहता है, तो इनकी बुद्धि उलट दे। नाव उलटने से क्या होगा? ' फिर आकाश-घोषणा हुईः 'मैं बहुत खुश हूं। तूने ठीक पहचाना। वह वाणी मेरी नहीं थी। जो शैतान की भाषा पहचान लेता है, वही फिर मेरी भाषा पहचान सकता है।'

((पापी लोभी जीव को, धर्म कथा न सुहाय ।
कै ऊँघे कै लड़ मरै, कै उठ घर को जाय ॥))