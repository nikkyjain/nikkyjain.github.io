बर्नार्ड शा को हार्ट अटैक का हृदय पर दौरा पड़ा, ऐसा खयाल हुआ तो घबरा गया । डाक्टर को तत्‍क्षण फोन किया और लेट गया बिस्तर पर । डाक्टर आया, सीढिया चढ़ कर हाँफता और आ कर कुर्सी पर बैठ कर उसने एकदम अपना हृदय पकड़ लिया । डाक्टर ! डाक्टर ने और कहा कि मरे, मरे, गये ! घबड़ा कर बर्नार्ड शा उठ आया बिस्तर से । वह भूल ही गया वह जो खुद का हृदय का दौरा इत्यादि पड़ रहा था । भागा, पानी लाया, पंखा किया, पसीना पोंछा । वह भूल ही गया । पांच-सात मिनट के बाद जब डाक्टर स्वस्थ हुआ तो डाक्टर ने कहा, मेरी फीस । तो बर्नार्ड शा ने कहा, फीस मैं आपसे मांगू कि आप मुझसे ! डाक्टर ने कहा, यह तुम्हारा इलाज था । मैंने एक उलझन तुम्हारे लिए खड़ी कर दी, तुम भूल गये तुम्हारा दिल का दौरा इत्यादि । यह कुछ मामला न था; यह नाटक था, यह मजाक की थी डाक्टर ने और ठीक की ।
बर्नार्ड शा बहुत लोगों से जिंदगी में मजाक करता रहा । इस डाक्टर ने ठीक मजाक की । बर्नार्ड शा बैठ कर हंसने लगा । उसने कहा : यह भी खूब रही । सच बात है कि मैं भूल गया । ये पांच-सात मिनट मुझे याद ही न रही । वह कल्पना ही रही होगी ।
बड़ा दुख पैदा हो जाये तो छोटा भूल जाता है ।

((वैराग्य का मतलब है, यह बोध कि जहां —जहां मुझे सुख का खयाल होता है, वहा सुख नहीं है। यह शास्त्र से पढ़कर नहीं आ जाएगा। संसार को ही उसके पूरे तत्व में समझने से आएगा।))

मैं एक नदी के किनारे बैठा था । सांझ का वक्त था और एक आदमी वहा कुछ चने खा रहा था मछलियों को । हम दोनों ही थे और एक लड़का किनारे पर ही तैर रहा था । वह जरा दूर निकल गया और चिल्लाया कि मरा, डूबने लगा ! तो वह जो आदमी चने खा रहा था, एकदम छलांग लगा कर कूद गया । इसके पहले कि मैं कूदू वह कूद गया । मैंने कहा, जब वह कूद गया तब ठीक है । मगर कूद कर ही वह चिल्लाने लगा कि बचाओ -बचाओ ! तो मैं बड़ा हैरान हुआ । मैंने कहा, मामला क्या है ? उसने कहा कि मुझे तैरना आता ही नहीं । और एक झंझट खड़ी हो गई -- उन दो को बचाना पड़ा । जब मैं निकाल कर उनको किसी तरह बाहर ले आया तो मैंने पूछा कि कुछ होश से चलते हो, जब तुम्हें तैरना ही नहीं आता.. ! तो उन्होंने कहा, याद ही न रही । जब वह बच्चा डूबने लगा तो यह मैं भूल ही गया कि मुझे तैरना नहीं आता । यह मामला इतनी जल्दी हो गया । डूबते देख कर कूद पड़ा बस । पर कूदने के पहले यह तो सोच लेना चाहिए कि तुम्हें तैरना आता है !

((सिग्मंड फ्रायड -- आदमी, सभी आदमी, पागल क्यों नहीं हैं-यह आश्चर्य है ! होने चाहिए सभी पागल । अगर देखें आदमी के मन की हालत तो होने चाहिए सभी पागल । कुछ लोग कैसे अपने को सम्हाले हैं और पागल नहीं हैं; यह चमत्कार है ।))