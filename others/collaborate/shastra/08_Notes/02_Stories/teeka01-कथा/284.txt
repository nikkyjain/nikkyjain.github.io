यहूदियों के पवित्र दिन थे। और एक यहूदी ने अपने को एक अपरिचित गांव में पाया। उस अपरिचित गांव का जो सिनागाग था, जो यहूदियों का मंदिर था, वह दूसरे संप्रदाय का था। वह दूसरे गुरु में मानता था। मगर मजबूरी थी। खुद का गांव बहुत दूर था और खुद के गुरु के पास जाना मुश्किल था। और पवित्र दिन आ ही गया, तो बड़े दुख और पीड़ा से वह इस दूसरे संप्रदाय के सिनागाग में गया। उस सिनागाग का जो रबी था, जो गुरु था, वह बड़ा अनूठा पुरुष था और बड़ा प्रफुल्लचित्त आदमी था। और उसके प्रवचन हंसी के फव्वारे थे। वह न मालूम कितनी कथाएं कहता। और सारा भवन हंसी से लोटपोट हो जाता। सिर्फ यह एक आदमी जो अजनबी था, बिलकुल गंभीरता से बैठा रहा। एक भी बार न हंसा, न प्रफुल्लित हुआ। और सारा भवन हंस रहा है। आखिर उसके पड़ोस के आदमी ने पूछा कि क्या बात है? क्या आप बीमार हैं, या दुखी हैं, या परेशान हैं, या बहरे हैं? उसने कहा, 'न तो मैं बहरा हूं, और न मैं दुखी और परेशान हूं।' 'तो क्या आप समझ नहीं पा रहे हैं कि इतनी आनंदपूर्ण वार्ता चल रही है? आप एक दफा मुस्कुराये भी नहीं।' उसने कहा, 'नहीं, मैं दूसरे गुरु का शिष्य हूं।'
दूसरे आदमी को बड़ी हैरानी हुई। उसने कहा, 'हद्द हो गई! मगर ये बातें ही ऐसी हो रही हैं कि हंसी अनायास आ जाये।' उसने कहा, 'घर जाकर हंस लेंगे, लेकिन यहां नहीं। क्योंकि यह बात जाहिर करेगी कि मैं हंसा, तो मैं सम्मिलित हो गया।'
((नहीं, समानांतर रेखायें हम हंसी में भी नहीं तोड़ते। वहां भी हमारे संप्रदाय हैं। हमारा कण-कण संप्रदायों में बंटा है।))