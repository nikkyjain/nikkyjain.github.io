एक आदमी एक रास्ते से गुजर रहा है, एक गरीब गधे को लिए हुए है। उसके ऊपर सामान काफी लादा हुआ है। जितना गरीब गधा हो, उतना ज्यादा सामान लाद देते हैं लोग! लेकिन रास्तेभर के लोग बड़े हैरान हैं, क्योंकि वह चिल्ला-चिल्ला कर कई नाम ले रहा है, और गधा एक है। कभी कहता है, शाबाश कल्लू! कभी कहता है, शाबास हीरा! कभी कहता है, शाबास माणिक! गधा एक है, और नाम इतने ले रहा है!
एक आदमी का आखिर धीरज टूट गया और उसने जाकर पास पूछा कि माफ करना, इस गधे का नाम क्या है? उसने कहा, इसका नाम कल्लू है। तो इतने नाम क्यों ले रहे हो? उसने कहा, ताकि इसको भरोसा बना रहे कि और भी गधे लदे हैं। और सब चल रहे हैं, तो मैं भी क्यों परेशान! चलता रहूं। उस कुम्हार ने कहा कि जरा mass psychology का उपयोग कर रहा हूं, भीड़ का मनोविज्ञान।
अगर गधे को पता चले कि अकेले कल्लू ही चल रहे हैं, तो बहुत मुश्किल में पड़ जाएंगे। वे बैठ जाएं, कि नहीं चलते! कोई दुनिया में नहीं चल रहा है, हम ही क्यों परेशान हों! लेकिन चारों तरफ गधे चल रहे हैं--माणिक भी, हीरा भी--सब चल रहे हैं, तो कल्लू भी चल रहे हैं। वे प्रसन्न हैं, क्योंकि अकेले तो लदे नहीं; सब लदे हैं। और जरूर कहीं पहुंच जाएंगे।
कहीं पहुंचना नहीं है। कहीं पहुंचना नहीं है।

((धर्म और संप्रदाय में उतना ही फर्क है, जितना सत्य और अफवाह में।))

किसी समय एक शहर था, जिसमें दो समानांतर गलियां थीं। एक दरवेश किसी दिन एक गली से दूसरी गली में जा पहुंचा और लोगों ने देखा कि उसकी आंखों में आंसू हैं।
'दूसरी गली में कोई मर गया है,' एक आदमी ने चीखकर कहा। और तुरंत ही पास के बच्चों ने उसकी बात को सिर पर उठा लिया। वास्तव में हुआ यह था कि दरवेश प्याज छील रहा था।
थोड़ी ही देर में बच्चों की आवाज पहली गली में पहुंच गई। और दोनों गलियों के सयाने इतने दुखी और भयभीत हुए कि उन्हें चीख-पुकार का कारण जानने की हिम्मत भी नहीं रही।
एक समझदार आदमी ने समझाने की कोशिश भी की, कि कारण का पता लगाना चाहिए। लेकिन तब तक लोग इतनी घबराहट और विभ्रम से भर गये थे कि उन्हें इसका होश भी नहीं रहा कि वे क्या कह रहे हैं।
इतने में कुछ लोग बोल उठे: 'हम इतना जानते हैं कि दूसरी गली मारक प्लेग के चंगुल में है।'
यह अफवाह भी जंगली आग की तरह फैल गई। अब हरेक गली यही समझने लगी कि दूसरी गली पर कयामत उतरी है। जब कुछ व्यवस्था लौटी तब दोनों गली के वासी अलग-अलग यही तय कर पाये कि आत्मरक्षा के लिए उन्हें शहर छोड़ देना है। अंततः पूरा शहर खाली कर वहां के सभी लोग अन्यत्र जा बसे।
सदियों बाद अब भी वह शहर उजाड़ है। और उससे जरा दूर हटकर दो गांव हैं, जहां की परंपरायें कहती हैं कि उनके पुरखे किसी अज्ञात अनिष्ट से बचने के लिये कभी किसी अभिशप्त नगर को छोड़ कर यहां आये थे।

((सिद्धांत का तुम सुनते हो और तथ्य का तुम देखते हो ।))

एक घर में ऐसा हुआ; छोटे-छोटे बच्चे थे घर में। बाप जब काफी बूढ़ा हो गया तब पैदा हुए थे। उन्होंने, बचपन की एक ही बात उन्हें याद थी। बाप की आदत थी, भोजन के बाद वह एक सींक से अपने दांत साफ कर लेता था। बाप तो मर गया, मां भी मर गई। बच्चे जब बड़े हुए तब उन्हें इतना ही याद रहा, कि बाप एक सींक आले में रखता था। जरूर उसमें कोई रहस्य होगा। क्योंकि कुछ भी हो जाये, सींक सदा आले में रहती थी। और कुछ भी हो जाये, अच्छे दिन हों कि बुरे, सुबह हो कि सांझ, सुख हो कि दुख, भोजन के बाद बाप जरूर आले के पास जाता था। इतना ही उन्हें याद रहा। तो उन्होंने सोचा कि सींक तो रख लेना जरूरी है। बाप की सींक तो कभी की खो गई थी। कूड़-कचरे में फिंक गई होगी। तो उन्होंने एक चंदन की सुंदर सींक बनवा कर वहां रख ली। वह काफी बड़ी थी। उससे दांत साफ करने का कोई संबंध ही न रहा। फिर वे और बड़े हुए। फिर उन्होंने नया मकान बनाया, काफी धन कमाया, तो उन्होंने सोचा कि इतनी सी लकड़ी रखने से क्या फायदा? बाप हमारा गरीब था, इसलिए छोटे को रखता था। और आला क्या, हम एक मंदिर ही बना दें! तो उन्होंने चौके के ठीक सामने जहां भोजन चलता था, एक छोटा मंदिर बना दिया और एक बड़ा स्तंभ चंदन का खुदवा कर मंदिर के बीच में लगा दिया। नियम से भोजन के बाद वे हाथ झुका कर, सिर झुका कर उस मंदिर में नमस्कार कर आते थे।
और मैंने सुना है कि यह प्रक्रिया चल रही है। बच्चों के बच्चे हो गये हैं, और बच्चों के बच्चे हो गये हैं। अब मकान छोटा हो गया है और मंदिर बहुत बड़ा हो गया है। पहले चौके के सामने मंदिर था, अब मंदिर के सामने चौका है। और स्तंभ रोज बड़ा होता गया है। अब वह चंदन का नहीं है, स्वर्ण का है। और उस पर हीरे-मोती जड़ दिये गये हैं। और अब पूजा बच्चे खुद नहीं करते। क्योंकि पूजा जैसा कृत्य! कभी भूल-चूक न हो जाये, इसलिए उन्होंने किराये के पुजारी रख लिए। वह जो दांत खुजाने की सींक थी, वह संप्रदाय बन गई। और जब मैं ऐसा कहता हूं, तो तुम यह मत सोचना कि यह कहानी है। ऐसा हर मंदिर में हो रहा है।

((शास्त्र शब्द दे सकता है, समझ, प्रज्ञा नहीं दे सकता। भीतर की जलती ज्योति उधार नहीं मिलती।))

श्रीनगर की एक मस्जिद में मुहम्मद का एक बाल रखा है। कुछ वर्षों पहले वह बाल खो गया था, तो भारी उपद्रव हुआ। अनेक लोग मारे गये। जब तक वह बाल वापिस नहीं लौटा दिया गया, जब तक वह वापिस नहीं आ गया, तब तक महाक्रांति की हालत कश्मीर में हो गई। कोई भी नहीं जानता वह बाल मुहम्मद का है, या नहीं। और मुहम्मद का भी हो तो क्या फर्क पड़ता है? और आदमी ऐसा है कि भरोसा करना मुश्किल है कि असली बाल बचा हो। और जो खोज लिया गया है दुबारा, वह भी संदिग्ध है। क्योंकि वह सिर्फ उपद्रव शांत करने के लिए ही खोज लिया गया हो, इसकी पूरी संभावना है। फिर बाल-बाल में फर्क भी तो करना बहुत मुश्किल है। सिद्ध कैसे करोगे कि मुहम्मद का है, कि किसी और का है? लेकिन मुहम्मद के बाल की पूजा से क्या होगा?
और मुसलमान पूजा करे तो बड़ी हैरानी मालूम होती है। वह कहता है, हम मूर्तिभंजक हैं। मंदिरों को तोड़े, मूर्तियों को मिटाये और पूजे बाल को! तो फर्क क्या हुआ मूर्तिभंजक में और मूर्तिपूजक में? मुहम्मद की मूर्ति न बनने देगा, मुहम्मद का चित्र न बनाने देगा, अगर किसी किताब में मुहम्मद का चित्र छप जाये तो दंगे-फसाद हो जायेंगे, लेकिन पूजेगा बाल को। तो बाल मूर्तिपूजा नहीं है?
असल में संप्रदाय मूर्तिपूजा से बच ही नहीं सकता। सिर्फ धर्म बच सकता है। क्योंकि संप्रदाय के पास तो सत्य नहीं होता, सिर्फ नक्शे होते हैं। नक्शे यानी मूर्तियां। फिर नक्शा तुम कैसा बनाते हो, यह तुम पर निर्भर है। कैसे रंग भरते हो, यह तुम पर निर्भर है।

((अज्ञानी को सत्य से कोई प्रयोजन नहीं, उसको अपने मत से प्रयोजन है। ))