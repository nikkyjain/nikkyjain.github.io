मुल्ला नसरुद्दीन सौ साल का हो गया, तो दूर-दूर से अखबारनवीस उसका इंटरव्यू लेने आए । सौ साल का हो गया आदमी ! वे उससे पूछने आए कि तुम्हारे स्वास्थ्य का राज क्या है ? तुम अब भी चलते हो, फिरते हो ! तुम प्रसन्नचित्त दिखाई पड़ते हो । तुम्हारे शरीर में कोई बीमारी नहीं । तुम्हारा राज क्या है ?
मुल्ला ने कहा, मेरा राज ! मैंने कभी शराब नहीं पी, धूम्रपान नहीं किया ! नियम से जीया । नियम से सोया-उठा, संयम ही मेरे जीवन का और मेरे स्वास्थ्य का राज है ।
वह इतना कह ही रहा था कि बगल के कमरे में जोर से कुछ अलमारी गिरी तो वे सब चौंक गए । पत्रकारों ने पूछा, यह क्या मामला है ? तो उसने कहा, ये मेरे पिताजी हैं ! वे मालूम होता है कि फिर शराब पी कर आ गए !

((मूढ़ का जितना भी ज्ञान है वह अनिष्ट के लिए होता है, वह उसकी प्रज्ञा को गिराकर उसके कुशल कर्मों का नाश कर डालता है ।))

एक गांव में एक बूढ़ी औरत रहती थी । वह नाराज हो गई गांव के लोगों से । उसने कहा -- भटकोगे तुम अंधेरे में सदा । उन्होंने पूछा, मतलब ? उसने कहा कि मैं अपने मुर्गे को ले कर दूसरे गांव जाती हूं । न रहेगा मुर्गा, न देगा बांग, न निकलेगा सूरज ! मरोगे अंधेरे में ! देखा नहीं कि जब मेरा मुर्गा बांग देता है तो सूरज निकलता है ?
वह बूढ़ी अपने मुर्गे को ले कर दूसरे गांव चली गई क्रोध में, और बड़ी प्रसन्न है, क्योंकि अब दूसरे गांव में सूरज निकलता है ! वहां मुर्गा बांग देता है । वह बड़ी प्रसन्न है कि अब पहले गांव के लोग मरते होंगे अंधेरे में ।
सूरज वहां भी निकलता है । मुर्गों के बांग देने से सूरज नहीं निकलता, सूरज के निकलने से मुर्गे बांग देते हैं । तुम्हारे कारण संसार नहीं चलता । तुम मालिक नहीं हो, तुम कर्ता नहीं हो । यह सब अहंकार, भ्रांतियां हैं ।

दुनियां में दो तरह के लोग हैं । एक हैं -- भोगी । भोगी कहते हैं -- जो हो रहा है, यह और जोर से हो । एक हैं योगी जो कहते हैं -- जो हो रहा है, यह बिलकुल न हो । ये दोनों ही संघर्ष में हैं । योगी कह रहा है, बिलकुल न हो, जैसे कि उसके बस की बात है ! जैसे उससे पूछ कर शुरू हुआ हो ! जैसे उसके हाथ में है !
भोगी कह रहा है, और जोर से हो, और ज्यादा हो ! सौ साल जीता हूं दो सौ साल जीऊं । एक स्त्री मिली, हजार स्त्रियां मिलें । करोड़ रुपया मेरे पास है, बीस करोड़ रुपया मेरे पास हो । भोगी कह रहा है, और जोर से हो; वह भी सोच रहा है, जैसे उससे पूछ कर हो रहा है; उसकी अनुमति से हो रहा है; उसकी आकांक्षा से हो रहा है ।
दोनों की भ्रांति एक है । दोनों विपरीत खड़े हैं, एक दूसरे की तरफ पीठ किए खड़े हैं; लेकिन दोनों की भ्रांति एक है । भ्रांति यह है कि दोनों सोचते हैं कि संसार उनकी अनुमति से चल रहा है । चाहें तो बढ़ा लें, चाहें तो घटा दें ।

((मूढ़ व्यक्ति, जो नहीं है उसकी संभावना जगाता है; भिक्षुओं में अग्रणी बनाना चाहता है; संघ के आवास / विहार का स्वामित्व चाहता है; पराए संघ में आदर सत्कार की कामना करता है))

एक महल के पास पत्थरों का एक ढेर लगा था । और एक छोटा बच्चा खेलता आया और उसने एक पत्थर उठा कर महल की खिड़की की तरफ फेंका । पत्थर जब ऊपर उठने लगा तो पत्थर ने अपने नीचे पड़े हुए पत्थरों से कहा, सगे-संबंधियों से कहा, सुनो, जिन पंखों के तुमने सदा स्वप्न देखे, वे मेरे पैदा हो गए हैं । आज मैं आकाश में उड़ने के लिए जा रहा हूं ।
स्वप्न तो पत्थर भी देखते हैं उड़ने के । उड़ नहीं पाते । मजबूरी में तड़पते हैं । आज इस पत्थर को अहंकार जगा । फेंका तो किसी ने था लेकिन पत्थर ने घोषणा की, कि देखते हो, सुनते हो? जिन पंखों के तुमने स्वप्न देखे वे मुझमें पैदा हो गए । आज मैं आकाश की यात्रा को जा रहा हूं । भेजा जा रहा था लेकिन उसने कहा, जा रहा हूं । पहल उसके स्वयं के भीतर से न आई थी । प्रारंभ किसी और ने किया था, लेकिन प्रारंभ का मालिक वह स्वयं बन गया ।
और फिर जब जाकर कांच की खिड़की से टकराया और कांच चकनाचूर हो गया तो खिलखिला कर अट्टहास करके हंसा । और उसने कहा, सुनते हो? हजार बार मैंने कहा है, हजार बार चेताया है, मेरे मार्ग में कोई न आए अन्यथा चकनाचूर कर दूंगा । अब जब पत्‍थर कांच से टकराता है तो कांच चकनाचूर होता है, पत्थर करता नहीं । यह कांच और पत्थर के स्वभाव से घटता है कि कांच चकनाचूर होता है । फर्क समझ लेना होने में और करने में । पत्थर ने कुछ किया नहीं है । करने को क्या है? कांच टूटा है । पत्थर निमित्त है तोड्ने में, कर्ता नहीं है ।

((जो मन की तरफ उन्मुख रहा, उसकी पीठ आत्मा की तरफ रहती है ।))

एक सभा में एक राजनेता बहुत देर तक बोलता चला गया । धीरे - धीरे लोग हटते गये, उठते गये । आखिर में सिर्फ एक आदमी मुल्ला नसरुद्दीन बैठा रह गया । फिर भी राजनेता ने पीछा न छोड़ा, उसे जों कहना था वह कहता ही रहा । अंत करके उसने नसरुद्दीन को कहा कि धन्यवाद नसरुद्दीन, मैंने तो कभी नहीं सोचा था कि तुम्हारा मुझमें इतना लगाव है, कि तुम और इतने प्रेम से मुझे सुनोगे । मैं तुम्हारा आभारी हूं । वर्षों हो गये इस गांव में रहते, मैंने तुम्हारी तरफ कभी ध्यान ही नहीं दिया । एक तुम अकेले बचे और सब चले गये । नसरुद्दीन ने कहा फिजूल की बातों में न पड़ो, मैं आपके बाद का बोलने वाला हूं इसलिए बैठा हूं । अब बैठो और सुनो मुझे । सुननेवाले तो जा चुके, मुझे बोलना है । मैं वक्ता को धन्यवाद देने के लिए बोलनेवाला हूं, अब तुम बैठो और सुनो । सुनने को मैं भी यहाँ बैठा नहीं हूं ।
अगर नर्तकी देखे कि सारे दर्शक जा चुके हैं तो नर्तन का क्या अर्थ रह जाएगा! बंद हो जाएगा । यह मन का जो नर्तन चल रहा है, तुम इसके जब तक रसविभोर होकर, उत्सुक होकर, विश्लेषक बने हो, तब तक गड़बड है, तब तक जारी रहेगा । तुम मुंह मोड़ लो, तुम पीठ कर लो, तुम मन से विमुख हो जाओ । जो मन से विमुख हुआ, वह आत्मा के सन्मुख हो जाता है । 

((उसका स्वयं में अनुभव आत्मा का अनुभव है, उसका सबमें अनुभव परमात्मा का अनुभव है।))

छिपकलियों को कभी निमंत्रण मिल जाता है उनकी जात-बिरादरी में, तो जाती नहीं, वे कहती हैं महल गिर जाएगा, सम्हाले हुए हैं। छिपकली चली जाएगी तो महल गिर जाएगा!

रमजान के उपवास के दिन हैं और मुल्ला नसरुद्दीन एक रास्ते के किनारे से निकलता है। प्यास लगी है, तो उसने कुएं में झांककर देखा, देखा कि चांद कुएं में पड़ा है। सोचा उसने कि चांद यहां फंसा पड़ा है! उपवास के दिन हैं, और अगर चांद बाहर न निकाला गया, तो लोग उपवास कर-करके मर जाएंगे, उपवास का अंत कैसे आएगा?
भागा हुआ पास के गांव में गया, रस्सी लेकर आया। रस्सी को डाला कुएं में चांद को फंसाने के लिए और निकालने के लिए। फंस भी गया चांद। मुल्ला ने बड़ी ताकत लगाई। बड़ी मुश्किल में पड़ा; क्योंकि रस्सी उसकी कुएं में जाकर एक पत्थर से फंस गई थी। बहुत खींचा, फिर सोचा भी कि चांद जैसी चीज है, मुश्किल तो होगी ही। लेकिन हजारों-लाखों लोगों का सवाल है, मुझे मेहनत करके निकाल ही देना चाहिए। बहुत ताकत लगाई, तो रस्सी टूट गई। मुल्ला धड़ाम से कुएं के नीचे गिरा। घबराहट में आंखें बंद हो गईं। सिर लहूलुहान हो गया। जब आंख खुली, तो चांद आकाश में दिखाई पड़ा। उसने कहा कि चलो, कोई हर्ज नहीं। थोड़ी हमें मुश्किल भी हुई, तो कोई बात नहीं, लेकिन चांद मुक्त हो गया!

((यदि आप अमीर होने की अनुभूति चाहते हैं तो उन वस्तुओं पर विचार करें जो जिन्हें पैसे से नहीं खरीदा जा सकता है ।))

मुल्ला नसरुद्दीन एक दिन सुबह बैठकर बहुत चिंतन में लीन है। और उसकी पत्नी ने पूछा कि इतना क्या सोच— विचार में पड़े हो? तो मुल्ला ने कहा, मैं यह सोच रहा हूं कि आदमी जब मरता होगा, तो उसके भीतर क्या होता होगा? कैसे पक्का होता होगा कि मैं मर गया? समझो कि मैं मर जाऊं, तो मैं कैसे जानूंगा कि मैं मर गया? उसकी पत्नी ने कहा कि छोड़ो मूढ़ता की बातें। जब मरोगे, तो एकदम पता चल जाएगा, हाथ-पैर ठंडे हो जाएंगे बर्फ जैसे!
पंद्रह दिन बाद मुल्ला जंगल में लकड़ियां काट रहा है। अपने गधे को उसने एक झाड से बांध दिया है और लकड़ियां काट रहा है। सर्द सुबह है और बर्फ पड़ रही है। उसके हाथ-पैर ठंडे होने लगे। उसने सोचा, निश्चित, मौत करीब है। कहा था पत्नी ने कि अपने आप पता चल जाएगा। जब हाथ-पैर ठंडे होंगे, अपने आप जान जाओगे कि मरने लगे। फिर उसने सोचा कि मरे हुए आदमी लकड़ियां तो कभी काटते देखे नहीं गए, तो लकड़ी काटना इस वक्त उचित नहीं है। कुल्हाड़ी छोड्कर वह जमीन पर लेट गया। लेटते ही से और ठंडा होने लगा। बर्फ पड़ रही है जोर की। उसने कहा कि निश्चित ही मौत आ गई!
उसे लेटा हुआ और मरा हुआ देखकर दो भेड़ियों ने उसके गधे पर हमला कर दिया, जो उसके पीछे ही झाड से बंधा है। मुल्ला ने अपने मन में कहा, कोई हर्ज नहीं, अगर आज मैं जिंदा होता, तो मेरे गधे के साथ ऐसी स्वतंत्रता तुम नहीं ले सकते थे! काश, मैं जिंदा होता। लेकिन अब कोई बात ही नहीं है, मैं मर ही गया हूं!
आदमी अगर अपनी आत्महत्या भी कर रहा है, तो वह ऐसी ही भ्रांति में है कि मैं कर रहा हूं। लेकिन जिंदगीभर करने का हम भ्रम पालते हैं, इसलिए मौत में भी हम पाल सकते हैं। हम जिंदगीभर सोचते हैं, यह मैं कर रहा हूं। यह मैं कर रहा हूं। यह मैं कर रहा हूं! हम तो यहां तक सोचते हैं कि सांस भी मैं ले रहा हूं। जी भी मैं रहा हूं!
नहीं, आप सांस भी नहीं ले रहे हैं, जी भी आप नहीं रहे हैं। अगर आप ही सांस लेते होते, तो मौत तो कभी आ ही नहीं सकती। मौत दरवाजे पर आ जाती, आप कहते, अभी मैं सांस लेना बंद नहीं करता, मैं लेता ही रहूंगा। लेकिन सांस बाहर जाएगी, नहीं लौटेगी, आप भीतर नहीं ले सकेंगे। जीवन आपसे नहीं चल रहा है, आपकी बहुत गहराई से चल रहा है। जहां से जीवन चल रहा है, वही परमात्मा है; जहां से मौत आती है, वही परमात्मा है। आप सिर्फ बीच की एक लहर हैं।

((आदमी का अहंकार कि 'मैं बचाता हूँ', भी अहिंसा नहीं ।))

महावीर जब चींटी से बच कर चल रहे हैं तो आप इस भ्रांति में मत रहना कि आप भी जब चींटी से बच कर चलते हैं, तो वही कारण है जो महावीर का कारण है। आप जब चींटी से बच कर चलते हैं, तो चींटी से बच कर चल रहे हैं। और महावीर जब चींटी से बच कर चलते हैं तो अपने पर ही पैर न पड़ जाये, इसलिए बच कर चल रहे हैं! इन दोनों में बुनियादी फर्क है। महावीर का बचना अहिंसा। आपका बचना हिंसा ही है। दूसरा मौजूद है कि चींटी न मर जाये। और चींटी न मर जाये इसकी चिंता आपको क्यों है? इसकी चिंता सिर्फ इसलिए है कि कहीं चींटी के मरने से पाप न लग जाये। वह अदर ओरियेंटेड कांशसनेस है। कि कहीं चींटी के मरने से पाप न लग जाये, कहीं चींटी के मरने से नरक में न जाना पड़े, कहीं चींटी के मरने से पुण्य न छिन जाये, कहीं चींटी के मरने से स्वर्ग न खो जाये! चींटी से कोई प्रयोजन नहीं है, प्रयोजन सदा अपने से है। लेकिन चींटी पर ओरियेंटेड है। दिमाग चींटी पर केंद्रित है, चींटी से बच रहे हैं।
रामकृष्ण एक दिन गंगा पार कर रहे हैं। बैठे हैं नाव में। अचानक चिल्लाने लगते हैं जोर से, कि मत मारो, मत मारो, क्यों मुझे मारते हो? पास, आस-पास बैठे लोग कोई भी उनको नहीं मार रहे हैं। सब भक्त हैं, उनके पैर छूते हैं, पैर दबाते हैं, उनको कोई मारता तो नहीं। सब कहने लगे, आप क्या कह रहे हैं? कौन आपको मार रहा है? रामकृष्ण चिल्लाये जा रहे हैं। उन्होंने पीठ उघाड़ दी। पीठ पर देखा तो कोड़े के निशान हैं। खून झलक आया है। सब बहुत घबड़ा गये। रामकृष्ण से पूछा, यह क्या हो गया? किसने मारा आपको? रामकृष्ण ने कहा, वह देखो, वे मुझे मार रहे हैं।
उस किनारे पर मल्लाह एक आदमी को मार रहे हैं कोड़ों से, और उसकी पीठ पर जो निशान बने हैं वे रामकृष्ण की पीठ पर भी बन गये। ठीक वही निशान। और जब तट पर उतर कर भीड़ लग गई है और दोनों के निशान देखे गये हैं तो तय करना मुश्किल हो गया कि कोड़े किसको मारे गये? ओरिजिनल कौन है? रामकृष्ण को चोट ज्यादा पहुंची है मल्लाह से। निशान वही हैं, चोट ज्यादा है। क्योंकि मल्लाह तो विरोध भी कर रहा होगा भीतर से, रामकृष्ण ने तो पूरा स्वीकार ही कर लिया! चोट ज्यादा गहरी हो गई। लेकिन रामकृष्ण के मुख से जो शब्द निकला--'मुझे मत मारो', इसका मतलब समझते हैं? एक शब्द है हमारे पास, sympathy, सहानुभूति। यह सहानुभूति नहीं है।
सहानुभूति हिंसक के मन में होती है। वह कहता है, मत मारो उसे। दूसरे को मत मारो। सहानुभूति का मतलब है कि मुझे दया आती है। लेकिन दया सदा दूसरे पर आती है। यह सहानुभूति नहीं है, यह समानुभूति है, empathy है। सिम्पैथी नहीं है। यहां रामकृष्ण यह नहीं कह रहे हैं कि "उसे' मत मारो। रामकृष्ण कह रहे हैं 'मुझे' मत मारो--यहां दूसरा गिर गया!
असल में दूसरे से जो हमारा फासला है वह शरीर का ही फासला है, चेतना का कोई फासला नहीं। चेतना के तल पर दो नहीं हैं। हम दूसरे को बचायें तो वह अहिंसा नहीं हो सकती। हम दूसरे को बचायें, तो वह भी हिंसा ही है। जिस दिन हम ही रह जाते हैं, और बचने को कोई भी नहीं रह जाता, उस दिन अहिंसा फलित होती है।

((फ्रेडरिक नीत्से -- लोग सत्य चाहते ही नहीं। जब भी मैंने लोगों से सत्य कहा, लोगों ने गालियां दीं। और जब भी मैंने असत्य कहा, लोग बड़े प्रसन्न हुए, मुस्कुराए और धन्यवाद दिया। सत्य लोगों को देना ही मत, अन्यथा वे तुम्हें कभी क्षमा न करेंगे।))

एक महिला किसी डॉक्टर से कह रही थी कि मेरे पति को रात नींद नहीं आती, क्या करूं? तो डॉक्टर ने कहा:"ये दो गोलियां लो और सब ठीक हो जाएगा।' चलते वक्त वह पूछने लगी कि ये गोलियां पति को कब देनी हैं? डॉक्टर ने कहा: "पति को नहीं देनी, ये तुम्हें लेनी हैं। अगर तुम सो गयीं तो वे सो ही जाएंगे। माई, कोई तरह तुम सो जाओ।'