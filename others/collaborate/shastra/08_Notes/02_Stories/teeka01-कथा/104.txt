जीसस ने एक सुबह झील पर एक मछुए के कंधे पर हाथ रखा और कहा कि कब तक मछलियां पकड़ता रहेगा? अरे, कुछ और भी पकड़ना है कि मछलियां ही पकड़ते रहना है? मेरे पास आ, मेरे साथ चल । मैं तुझे कुछ बड़े फंदे फेंकना सिखा दूं जिनमें मछलिया तो क्या, आदमी फंस जाए । आदमी तो क्या, परमात्मा फंस जाए ।
मछुआ भोला-भाला आदमी था; न पढ़ा न लिखा । उसने जीसस की आंखों में देखा, भरोसा आ गया । पढ़ा-लिखा होता तो संदेह उठता । सोच-विचार का आदमी होता तो कहता विचारूंगा, यह क्या बात है, कंधे से हाथ हटाओ! ऐसे कहीं कोई किसी के पीछे चलता? लेकिन जीसस की आंखों में झांका सरलता से; भरोसा आ गया । ये आंखें झूठ बोल नहीं सकती । यह चेहरा प्रमाण था । जाल फेंक दिया वहीं । जीसस के पीछे हो लिया ।
वे गांव के बाहर भी न निकले थे कि एक आदमी भागा हुआ आया और उसने मछुए से कहा, पागल! कहां जा रहा है ? तेरे पिता की मृत्यु हो गई । पिता बीमार थे, कभी भी जा सकते थे । उस आदमी ने जीसस से कहा, क्षमा करें, मैं तो आता था लेकिन भाग्य ने अड़चन डाल दी । मुझे थोड़े दिन की आज्ञा दे दें -- एक सप्ताह, आधा सप्ताह । पिता का अंतिम संस्कार कर आऊं और आ जाऊं । जीसस ने कहा, छोड़ । गांव में काफी मुर्दे हैं, वे मुर्दे को जला लेंगे । तू मेरे पीछे आ ।

(('मैनें पाप किया है' इससे यहाँ संतप्त होता है और दुर्गति को प्राप्त होकर संतप्त होता है, पापी दोनों जगह संतप्त होता है ।))

एक चर्च में एक पादरी बोल रहा है। एक आदमी जोर से घुर्राटे लेने लगा, सो गया है। पादरी उसके पास आया और कहा कि भाई जान, थोड़ा धीरे से घुर्राटे लें, क्योंकि दूसरे लोगों की नींद न टूट जाए! पूरा चर्च ही सो रहा है।
मंदिरों में लोग सो रहे हैं। धर्मसभाओं में लोग सो रहे हैं। ऊबे हुए हैं; जम्हाइयां ले रहे हैं। कैसे, फिर कैसे होगा?
अथक! बिना ऊबे श्रम करना पड़ेगा योग का।

((महावीर जब पैर फूंककर रखते हैं, तो किसी भय के कारण नहीं कि चींटी मर न जाये। बल्कि किसी गहरे सम्मान के कारण।))

मुल्ला नसरुद्दीन के गांव कोई मित्र मिलने आया । मुल्ला उसे नगर का दर्शन कराने ले गया। विश्वविद्यालय की भव्य इमारत को देखकर मित्र ने मुल्ला से कहा -- नसरुद्दीन, क्या विश्वविद्यालय है? सुंदर है, भव्य है! हौ - मुल्ला ने उत्तर दिया। फिर गांधी मैदान आया, विशाल मैदान! मित्र ने कहा: यही है गांधी मैदान? मुल्ला ने कहा हौ! हर बात के उत्तर में हौ शब्द सुनकर मित्र ने पूछा: यह हौ क्या होता है? हौ -- मुल्ला ने कहा -- यहां का आंचलिक शब्द है। बिना पढ़े-लिखे लोग हां को हौ बोलते हैं। मित्र ने कहा -- लेकिन नसरुद्दीन, तुम तो पढ़े-लिखे हो । उसने कहा -- हौ

((पढ़े-लिखे होने से क्या होगा? शास्त्र ऊपर ही ऊपर रह जाते हैं; अंतर को नहीं छू पाते।))