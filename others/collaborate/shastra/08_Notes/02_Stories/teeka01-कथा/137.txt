बुद्ध के ऊपर एक आदमी आकर थूक गया । तो उन्होंने अपनी चादर से अपना मुंह पोंछ लिया । और मुंह पोंछ कर उस आदमी से कहा, और कुछ कहना है भाई? जैसे उसने कुछ कहा हो । उसने थूका है । आनंद तो बड़ा नाराज हो गया । आनंद है बुद्ध का शिष्य । उसने तो कहा कि प्रभु मुझे आज्ञा दें तो इसकी गर्दन तोड़ दूं । पुराना क्षत्रिय! संन्‍यासी हुए भी आज उसकी बीस वर्ष हो गए लेकिन इससे क्या फर्क पड़ता है, गांठें आसानी से थोड़े ही छूटती हैं । उसकी भुजाएं फड़क उठीं । उसने कहा कि हद हो गई ।
यह आदमी आपके ऊपर थूके और हम बैठे देख रहे हैं । आप जरा आज्ञा दे दें । आपका संकोच हो रहा है, इसकी गर्दन तोड़ दूं ।
बुद्ध ने कहा, इस आदमी ने थूका उससे मुझे हैरानी नहीं होती, लेकिन तेरी बात से मुझे बड़ी हैरानी होती है । आनंद, बीस साल तुझे हुए हो गए मेरे पास, तेरी पुरानी आदतें न गईं? और मैं यह कह रहा हूं कि इस आदमी ने कुछ कहना चाहा है । कई बार ऐसा हो जाता है कि कहने को शब्द नहीं मिलते तो इसने थूक कर कहा है । यह कुछ कहना चाहता था । भाषा में बहुत कुशल न होगा, गाली-गलौज देना ठीक से आता न होगा या गाली जो आती होंगी उनसे काम न चलता होगा । इसकी मजबूरी तो समझ । यह कुछ कहना चाहता था ।
कई बार ऐसा होता है, तुम किसी को गले लगाते हो, क्योंकि तुम कुछ कहना चाहते थे, जो शब्दों में नहीं आता था । तुम किसी का हाथ लेकर दबाते हो; तुम कुछ कहना चाहते थे जो शब्दों में नहीं आता, हाथ दबा कर कहते हो । तुम किसी के गले में फूल की माला डाल देते हो; कुछ कहना चाहते थे, नहीं कहा जा पाता तो फूल से कहते हो । कभी कुछ कहना चाहते हो, आंख आंसुओ से नम हो जाती है । कहना चाहते थे, नहीं कह पाए, आंख आंसुओ से कहती है ।
यह आदमी कुछ कहना चाहता था । कोई कांटा इसके भीतर गड़ रहा है । थूक कर इसने फेंक लिया, चलो यह निर्भार हुआ । वह आदमी खड़ा ये सब बातें सुन रहा है । वह तो बड़ा मुश्किल में पड़ गया । वह तो वहां से भागा घर । वह तो चादर ओढ़ कर सो रहा । उसको तो भारी पश्चात्ताप होने लगा, वह तो रोने लगा । वह दूसरे दिन क्षमा मांगने आया । वह बुद्ध के चरणों पर गिर पड़ा । उसने कहा, मुझे क्षमा कर दें ।
बुद्ध ने कहा, पागल! क्षमा कौन करे? जिसको तूने गाली दी थी वह अब है कहां? चौबीस घंटे में गंगा बहुत बह गई । जिस गंगा को तू गाली दे गया था वह गंगा अब है कहां? तूने मुझे गाली दी थी, चौबीस घंटे हो गए । बात आई-गई हो गई । पानी पर खिंची लकीरें टिकती तो नहीं । अब तू क्षमा मांगने किससे आया है? अब मैं तुझे क्षमा कैसे करूं? मैंने कोई गांठ नहीं बांधी । बांधता तो खोलता । अब मैं क्या खोलूं? मैं तुझसे इतना ही कह सकता हूं तू भी अब यह गांठ मत बांध । बात आई-गई हो गई । आया हवा का झोंका, चला गया । अब तू पश्चात्ताप भी मत कर ।
((यह बड़ी महत्वपूर्ण बात है बुद्ध ने कही : अब तू पश्चात्ताप भी मत कर ।))