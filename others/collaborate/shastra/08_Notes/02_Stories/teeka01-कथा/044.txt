एक तर्कशास्त्री एक तेली के घर तेल लेने गया । वह बड़ा हैरान हुआ-तर्कशास्त्री था ! उसने देखा कि तेली तेल बेच रहा है और उसकी ठीक पीठ के पीछे कोल्हू चल रहा है; कोई चला नहीं रहा, बैल खुद ही चल रहा है । वह बहुत हैरान हुआ । उसने कहा कि तेली भाई, यह मुझे बड़े विस्मय में डालती है बात, क्योंकि बैल तो मारे-मारे नहीं चलते, यह तुम धार्मिक बैल कहां से पा गए ? ये तो सतयुग में हुआ करती थीं बातें, यह कलयुग चल रहा है । और यह सतयुगी बैल तुम्हें कहां से मिल गया ? यह अपने-आप चल रहा है; न कोई कोड़ा फटकारता है, न कोई पीछे मारता है ! उस तेली ने कहा कि यह अपने-आप नहीं चल रहा है, चलाया जा रहा है । उसके पीछे तरकीब है । आदमी की बुद्धि क्या नहीं कर सकती !
उस तर्क-शास्त्री ने कहा कि मैं जरा तर्क का विद्यार्थी हूं मुझे तुम समझाओ कि क्या मामला है ? तो उसने कहा -- देखते हैं, बैल के गले में घंटी बांध दी है ! बैल चलता रहता है, घंटी बजती रहती है । तो मुझे घंटी सुनाई पड़ती रहती है । जब तक बैल चलता है, घंटी बजती रहती है । जैसे ही घंटी रुकी कि मैं उठा और मैंने बैल को लगाई चोट । तो बैल को यह कभी पता ही नहीं चलता कि पीछे मालिक नहीं है । इसमें देर नहीं होती; घंटी रुकी कि मैंने कोड़ा मारा । तो बैल चलता रहता है, घंटी बजती रहती है । आंख पर पट्टियां बांध दी हैं । तो बैल को कुछ दिखाई तो पड़ता नहीं कि मालिक कहां है ।
तर्क-शास्त्री तर्क-शास्त्री था । उसने कहा -- और ऐसा भी तो हो सकता है कि बैल खड़ा हो जाए और सिर हिला कर घंटी बजाए ।
उस तेली ने कहा -- महाराज, जोर से मत बोलो, बैल न सुन ले ! तो और यह कहां की झंझट आप आ गए ! अभी तक बैल ने ऐसा किया नहीं । धीरे बोलो ! और दुबारा इस तरह की बात मत करना ।
जिनके तुम बैल हो; जिन पंडित-पुरोहितो के तुम बैल हो, जिन्होंने तुम्हारे गले में घंटी बांधी है, वे तुम्हें सुनने न देंगे नए की बात । वे अटकाव डालेंगे । उन्होंने तुम्हारी आंख पर पट्टियां बांधी हैं । उन्होंने सब भांति इस तरह इंतजाम किया है कि तुम अंधे की तरह जीयो और अंधे की तरह मर जाओ ।

((जो भड़के हुए क्रोध को घूमते हुए रथ के सामान रोक ले, उसे सारथी कहते हैं, दूसरे लोग तो मात्र लगाम पकड़ने वाले होते हैं ।))

एक बार एक महात्माजी अपने कुछ शिष्यों के साथ जंगल में आश्रम बनाकर रहते थें, एक दिन कहीं से एक बिल्ली का बच्चा रास्ता भटककर आश्रम में आ गया । महात्माजी ने उस भूखे प्यासे बिल्ली के बच्चे को दूध-रोटी खिलाई । वह बच्चा वहीं आश्रम में रहकर पलने लगा। लेकिन उसके आने के बाद महात्माजी को एक समस्या उत्पन्न हो गयी कि जब वे सांय ध्यान में बैठते तो वह बच्चा कभी उनकी गोद में चढ़ जाता, कभी कन्धे या सिर पर बैठ जाता । तो महात्माजी ने अपने एक शिष्य को बुलाकर कहा देखो मैं जब सायं ध्यान पर बैठू, उससे पूर्व तुम इस बच्चे को दूर एक पेड़ से बांध आया करो। अब तो यह नियम हो गया, महात्माजी के ध्यान पर बैठने से पूर्व वह बिल्ली का बच्चा पेड़ से बांधा जाने लगा ।
एक दिन महात्माजी की मृत्यु हो गयी तो उनका एक प्रिय काबिल शिष्य उनकी गद्दी पर बैठा । वह भी जब ध्यान पर बैठता तो उससे पूर्व बिल्ली का बच्चा पेड़ पर बांधा जाता । फिर एक दिन तो अनर्थ हो गया, बहुत बड़ी समस्या आ खड़ी हुयी कि बिल्ली ही खत्म हो गयी। सारे शिष्यों की मीटिंग हुयी, सबने विचार विमर्श किया कि बड़े महात्माजी जब तक बिल्ली पेड़ से न बांधी जाये, तब तक ध्यान पर नहीं बैठते थे। अत: पास के गॉवों से कहीं से भी एक बिल्ली लायी जाये। आखिरकार काफी ढूंढने के बाद एक बिल्ली मिली, जिसे पेड़ पर बॉधने के बाद महात्माजी ध्यान पर बैठे।
उसके बाद जाने कितनी बिल्लियॉ मर चुकी और न जाने कितने महात्माजी मर चुके। लेकिन आज भी जब तक पेड़ पर बिल्ली न बॉधी जाये, तब तक महात्माजी ध्यान पर नहीं बैठते हैं। कभी उनसे पूछो तो कहते हैं यह तो परम्परा है। हमारे पुराने सारे गुरुजी करते रहे, वे सब गलत तो नहीं हो सकते । कुछ भी हो जाये हम अपनी परम्परा नहीं छोड़ सकते।

((अर्जुन सोचता है कि वह एक बड़े युद्ध से बच रहा है। और कृष्ण देख रहे है कि वह एक बड़े युद्ध की शुरुआत कर रहा है। यह बड़ा बुनियादी और बारीक मामला है।))