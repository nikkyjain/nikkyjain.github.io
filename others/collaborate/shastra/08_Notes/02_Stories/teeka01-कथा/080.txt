मुल्ला नसरुद्दीन की पत्नी उससे बहुत परेशान थी । रोज पी कर चला आए । एक दिन सब समझा कर हार चुकी थी तो मधुशाला पहुंच गयी, सिर्फ डराने । मुल्ला भी घबराया, क्योंकि वह यहां कभी नहीं आयी थी । घर ही घर बात करती थी । आ गयी मधुशाला, आकर उसकी टेबल पर बैठ गई और कहा -- आज तो मैंने भी तय किया कि मैं भी पीना शुरू करती हूं । तुम तो रुकते नहीं, मैं भी शुरू करती हूं । मुल्ला थोड़ा घबराया भी कि यह क्या मामला हो रहा है ! एक ही पीने वाला घर में काफी है । 
अब उसको यह भी डर लगा कि कहीं यह भी पीने लगे तो जो बदतमीजी मैं इसके साथ करता रहा, वही बदतमीजी अब यह मेरे साथ करेगी । मगर अब कोई यह भी नहीं कह सकता कि मत पीओ, क्योंकि अब किस मुंह से कहे मत पीओ ! यही तो पत्नी समझाती रही ।
और इसके पहले कि वह कुछ कहे पत्नी ने अपनी गिलास में शराब डाल ली । पहला ही घूंट लिया कि हाथ से गिलास पटक दिया और उसने कहा -- अरे, यह तो जहर है ! थू-थू किया । मुल्ला ने कहा -- देखो ! और तुम समझती थी कि मैं मजे लूट रहा हूं ! हजार बार समझाया कि यह बड़ी कठिन चीज है । और तुम यही सोचती थी सदा कि मैं बड़े मजे लूट रहा हूं !
((अभ्यास करो तो दुख सुख जैसा मालूम होने लगता है । चाह पैदा हो जाए तो दुख सुख हो जाता है ।))

एक बार ऐसा हुआ कि एक गरीब दर्जी को लॉटरी मिल गई । हमेशा भरता रहता था लाटरी । हर महीने एक रुपया तो लॉटरी में लगाता ही था वह । ऐसा वर्षों से कर रहा था । वह उसकी आदत हो गई थी । उसमें कुछ चिंता की बात भी न थी । हर एक तारीख को एक रुपये की टिकट खरीद लेता था । ऐसा वर्षों से किया था । एक बार संयोग लग गया और मिल गई लाटरी, कोई दस लाख रुपये । जब लाटरी की खबर मिली और आदमी दस लाख रुपये लेकर आया तो उसने कहा, बस अब ठीक । उसने उसी वक्त दुकान में ताला लगाया, चाबी कुएं में फेंक दी । दस लाख रुपये लेकर वह तो कूद पड़ा संसार में । अब कौन दर्जी का काम करे ! साल भर में दस लाख तो गए ही, स्वास्थ्य भी गया । पुरानी गरीब की जिंदगी की व्यवस्था, वह भी सब अस्त-व्यस्त हो गई । पत्नी से भी संबंध छूट गया, बच्चे भी नाराज हो गए । और उसने तो वेश्यालयों में और शराबघरों में और जुआघरों में.. सोचा कि सुख ले रहा है । जब साल भर बाद आखिरी रुपया भी हाथ से चला गया तब उसे पता चला कि इस साल मैं जितना दुखी रहा, इतना तो पहले कभी भी न था । यह भी खूब रहा । ये दस लाख तो जैसे जन्मों-जन्मों के दुख उभार कर दे गए । ये दस लाख तो ऐसे अब दुख-स्वप्न हो गया ।
किसी तरह जाकर फिर चाबी वगैरह बनवाई । अपनी दुकान खोल कर बैठा । लेकिन पुरानी आदत, तो एक रुपया महीने की लॉटरी फिर लगाता रहा । संयोग की बात ! एक साल बाद फिर वह लॉटरी वाला आदमी खड़ा हो गया । उस दर्जी ने कहा, अरे नहीं, अब नहीं । अब क्षमा करो । क्या फिर मिल गई? उस आदमी ने कहा, चमत्कार तो हम को भी है, हम भी हैरान हैं कि फिर मिल गई । उसने कहा, मारे गए! अब रुक भी नहीं सकता वह, दस लाख फिर मिल गए । लेकिन कहा कि मारे गए । घबड़ा गया कि फिर मिल गई, अब फिर उसी दुख से गुजरना पड़ेगा । अब फिर वेश्यालय, फिर शराबघर, फिर जुआघर, फिर वही परेशानी । अब दिन सुख के कटने लगे थे, फिर से अपनी दुकान चलाने लगा था । अब यह फिर मुसीबत आ गई ।
((आदमी अगर अज्ञानी हो तो जो भी आए वही मुसीबत है ।))

मुल्ला नसरुद्दीन रास्ते पर चलता था तो पता नहीं, किसके लिए गालियां देता चलता था । और ऐसे कष्ट से चलता था कि जो भी उसे देखे, उसको भी दया आ जाए, पूछे मुल्ला बात क्या है और किसको कोस रहे हो? मुल्ला कहता है मेरे जूते जो हैं वे चुस्त हैं, और पैर ऐसा फंसा है कि निकाल भी पाऊंगा इससे, कि नहीं । और जूते काट रहे हैं । तो लोगों ने कहा -- यह भी कोई बात हुई, मत पहनो इन जूतों को, अलग कर दो इन जूतों को । तो मुल्ला कहता, एक ही तो मेरे पास राहत का उपाय है, उसको भी तुम छीनना चाहते हो? दिन भर का थका-मांदा, परेशान जब घर लौटूंगा, तो पत्नी ऐसी वाणी बोलती है कि जैसे उसने जहर में बुझा-बुझा कर दिन भर तैयार की है । बच्चे चीख-पुकार मचाते हैं, धन पास नहीं है, व्यवसाय सब असफल होता जा रहा है । घर रोटी भी आज मिलेगी कि नहीं, उसका भी कोई पक्का नहीं है । भूखा सोऊंगा कि खाकर सोऊंगा, उसका भी कोई पक्का नहीं है । कर्ज बढ़ता चला जा रहा है; कर्जदार सुबह-शाम द्वार पर खड़े रहते हैं, उनकी वजह से ही बाजार की तरफ निकल आता हूँ; कोई काम नहीं है बाजार में । तो जब रात थका-मांदा दिन भर का और इन जूतों से परेशान घर पहुंचता हूं, और जूता निकाल कर पटकता हूं, तो कहता हूं, हे भगवान, तेरा धन्यवाद । यह जूता निकालने से ऐसी राहत मिलती है । यह एक ही तो राहत है मेरे पास । यह भी तुम छीन लेना चाहते हो!
एक अभाव की राहत है, जो मिलती है । जब आप दुख के बाद, पीड़ा के बाद बाहर आते हैं, बीमारी के बाद स्वस्थ होते हैं, तब मिलती है । लेकिन वह कितनी देर टिकेगी? संसार है एक रोग ।

((भीड़ भ्रम पैदा करती है ।))

आपने खयाल न किया होगा, जब आप डाक्टर की तरफ जाते हैं सोचकर कि बड़ी बीमारी पकड़ गई है, और डाक्टर कहता है कुछ भी नहीं है, तो आपको अच्छा नहीं लगता। मन में थोड़ी—सी चोट लगती है; शक होता है कि शायद यह डाक्टर ठीक नहीं है। मुझ जैसे आदमी को और छोटी—मोटी बीमारी या कुछ भी नहीं! यह उलटा मालूम पड़ता है, लेकिन भीतर यह लगता है कि बेकार आना जाना हुआ।
तो जो बेईमान डाक्टर हैं या कुशल, वे आपको देखकर बड़ा गंभीर चेहरा बना लेंगे। उससे आपका चित्त प्रसन्न होता है। और जब आपका हाथ हाथ में लेते हैं, तो ऐसा लगता है कि बहुत गंभीर स्थिति है। आपको कोई बीमारी न भी हो, तो भी वे बीमारी को बढ़ा—चढ़ाकर खड़ा करते हैं। उससे मरीज प्रसन्न होता है।
किसी मरीज को कह दें कि आपको मानसिक खयाल है, बीमारी है नहीं। वह आपका दुश्मन हो जाता है।
कोई यह बात मानने को राजी नहीं है कि हम दुख को भी पकड़ते हैं, लेकिन हम पकड़ते हैं। दुख को भी हम बड़ा करते हैं। फिर वह दुख बड़ा होकर हमारे सिर पर पत्थर की तरह, छाती पर पत्थर की तरह सवार हो जाता है। फिर हम उसको ढोते हैं।

((मौत सामने खड़ी है, इसके दुख को भोगो। न भजन—कीर्तन करके अपने को समझाओ, न गीता पढ़कर अपने मन को यहां—वहा लगाओ। दुख सामने खड़ा है, दुख को सीधा भोगो। दुख को ही तुम्हारा ध्यान बन जाने दो।))

नदी में बाढ़ आई हुई थी। वर्षा के दिन। पहली—पहली बाढ़। मुल्ला नसरुद्दीन और कुछ लोग नदी के किनारे खड़े बाढ़ को बढ़ता देख रहे थे, तभी एक आदमी चिल्लाया. अरे देखते हो, कंबल बहा जा रहा है!
मुल्ला को तो लालच आ गया। आव देखी न ताव, कूद पड़ा। ज्यादा दूर भी नहीं था, एक पांच—सात हाथ के ही फासले पर था। कंबल को पकड़ लिया। फिर चिल्लाया, बचाओ! तो लोगों ने किनारे से कहा. इसमें बचाना क्या है? अगर कंबल नहीं खींच सकते हो तो छोड़ दो। उसने कहा अब मुश्किल है मामला। यह भालू है, कंबल नहीं है। अब इसने भी मुझे पकड़ लिया।
पहले तुम पकड़ते हो। मगर हमेशा पहले तुम पकड़ते हो, खयाल रखना। फिर कभी—कभी भालू मिल जाते हैं। दिख रही होगी पीठ कंबल जैसी सुंदर। जिंदा था भालू वह बहा जा रहा था। अब मुश्किल पड़ी। अब चिल्ला रहे हैं कि बचाओ।
तुम आदतों को पहले पकड़ते हो, फिर धीरे— धीरे उनका अभ्यास तुम्हीं करते हो। और बहुत अभ्यास के बाद वे तुम्हें पकड़ लेती हैं। फिर तुम पूछते हो, कैसे बचें?

((पकड़ो मत आदतों को! उपयोग करो। मस्तिष्क का उपयोग करो। बुद्धि का उपयोग करो। तर्क का उपयोग करो। गणित का उपयोग करो। लेकिन बस उपयोग कर दिया और सरका कर रख लिया।))

एक आदमी निरंतर रोता था जा कर मस्जिद में कि हे प्रभु, मुझे इतना दुःखी क्यों बनाया? आखिर मैंने तेरा क्या बिगाड़ा है? यह अन्याय हो रहा है। और मैं तो सुनता थाः तू बड़ा न्यायी है, रहीम है, रहमान है, कृपालु है, महाकरुणावान है! मगर सब धोखे की बातें हैं। मुझे इतना दुःख क्यों दिया? सब मजे में हैं। मगर सब धोखे की बातें हैं। मुझे इतना दुःख क्यों दिया? सब मजे में हैं। सब आनंद कर रहे हैं। मैं ही दुःख में पड़ा सड़ा जा रहा हूं। कुछ कृपा कर! अगर सुख न दे सके तो कम से कम इतना तो कर कि किसी और का दुःख मुझे दे दे, यह मेरा दुःख किसी और को दे दो। इतना तो कर!
उसने एक रात सपना देखा कि कोई आवाज आकाश से कह रही है कि सब लोग अपने-अपने दुःख लेकर मस्जिद पहुंच जाएं। वह तो बड़ी जल्दी तैयार हो गया। उसने जल्दी से अपना दुःख बांधा, पोटली उठाई, भागा मस्जिद की तरफ। खुद भी भागा, उसने देखा, बड़ा हैरान हुआ कि पूरे गांव के लोग अपनी-अपनी पोटलियां लिए जा रहे हैं। वह तो सोचता था जिनके जीवन में कोई भी दुःख नहीं है...राजा भी भागा जा रहा है! वजीर भी भागे जा रहे हैं। नेता भी भागे जा रहे हैं, पंडित-पुरोहित भी भागे जा रहे हैं! उसने मौलवी को भी देखा, वह भी अपना गट्ठर लिए चला जा रहा है। सबके गट्ठर हैं। और एक और बात हैरानी की मालूम हुईः किसी के पास छोटी-मोटी पोटली नहीं। क्योंकि वह सोचने लगा कि किससे बदलना जब बदलने का मौका आ जाए। मगर सब बड़ी-बड़ी पोटलियां लिए हुए हैं। ये तो पोटलियां कभी दिखाई भी नहीं पड़ी थीं उसको। अभिनय चलता है। मस्जिद में पहुंच गए। बड़ा उत्तेजित ! सारे लोग उत्तेजित हैं, क्योंकि कुछ होने वाला है। और फिर एक आवाज हुई कि सब लोग मस्जिद की खूंटियों पर अपनी-अपनी पोटलियां टांग दें। सबने जल्दी से टांग दीं। सभी छुटकारा पाना चाहते हैं। और फिर एक आवाज हुई कि अब जिसको जिसकी पोटली चुननी हो चुन लें, बदल लें। और वह आदमी भागा और सारे लोग भागे। मगर चकित होने की बात तो यह थी कि उस आदमी ने भागकर अपनी पोटली फिर से उठा ली, कि कोई दूसरा न उठा ले। और यही हालत सबकी थी--सबने अपनी-अपनी उठा ली।
वह बड़ा हैरान हुआ, लेकिन अब बात उसके खयाल में आ गई। उसने अपनी क्यों उठाई? सोचा कि अपने दुःख कम से कम परिचित तो हैं; दूसरे का बड़ा पोटला है और पता नहीं, इसके भीतर क्या हो! अपने दुःख कम से कम जाने-माने तो हैं, उनके साथ जीते तो रहे हैं जिंदगी भर, धीरे-धीरे अभ्यस्त भी हो गए हैं। और अब धीरे-धीरे उतना उनसे दुःख भी नहीं होता।
कांटा गड़ता ही रहा हो, गड़ता ही रहा हो, गड़ता रहा हो तो धीरे-धीरे चमड़ी भी मजबूत हो जाती है; उस जगह कांटा गड़ते-गड़ते, फिर चमड़ी में उत्ता दर्द भी नहीं होता। सिरदर्द जिंदगीभर होता ही रहा तो धीरे-धीरे आदमी भूल ही जाता है; सिरदर्द और सिर में कोई फर्क ही नहीं रह जाता। एक अभ्यास हो जाता है।
और तब उसे समझ में आया कि सबने अपने-अपने उठा लिए; सब डर गए हैं कि कहीं दूसरे का न उठाना पड़े; पता नहीं दूसरे की अपरिचित पोटली, भीतर कौन-से सांप-बिच्छू समाए हों! प्रत्येक ने अपनी-अपनी पोटलियां उठा लीं और सब बड़े खुश हैं कि अपनी पोटली वापिस मिल गई। और सब अपने घर की तरफ भागे जा रहे हैं। सुबह जब उसकी नींद खुली, तब उसे सच्चाई समझ में आई : ऐसा ही है। यहां सब दुःखी हैं। मगर एक अभिनय चल रहा है।

((झेन फकीर -- अगर बुद्ध का नाम भी स्मरण आ जाए तो कुल्ला करके मुंह साफ कर लेना। (ज्ञान मार्ग) ))