मुल्ला नसरुद्दीन कुछ वर्षों लंदन में रहता था । दिल्ली में रहने वाले उसके छोटे भाई ने एक दिन उससे फोन पर बातचीत की । हाल-चाल पूछने के बाद छोटे भाई ने कहा भैया, मां कह रही हैं कि पांच सौ रुपये भेज दो ।
मुल्ला ने कहा -- क्या कहा ? कुछ सुनाई नहीं दे रहा ।
अब तक सब सुनाई दे रहा था । अचानक बोला : कुछ सुनाई नहीं दे रहा । छोटे ने फिर भी चिल्ला कर कहा, मां कह रही हैं पांच सौ रुपए भेज दो । मुल्ला ने फिर भी वही उत्तर दिया । छोटे ने और भी चिल्ला कर कहा, पर बड़े ने, मुल्ला ने, फिर भी वही जवाब दिया । इतने में आपरेटर, जो दोनों की बातें सुन रहा था, बोला अरे भाई, आपको सुनाई कैसे नहीं दे रहा ? आपकी मां कह रही हैं कि पांच सौ रुपए भेज दो !
मुल्ला ने कहा -- तुझे अगर सुनाई दे रहा है तो तू ही क्यों नहीं भेज देता ?
सुनाई तो सभी को दे रहा है, लेकिन वह पांच सौ रुपए भेजना !

((प्रियों का संग न करे और न कभी अप्रियों का ही । प्रियों का अदर्शन दुखदाई होता है और अप्रियों का दर्शन भी दुखदाई होता है ।)) 
एक गांव में एक धनपति था -- बडा कंजूस ! बामुश्किल दान देता था । और बाद में वह बहरा भी हो गया । लोगों को तो शक था कि वह बहरा इसीलिए हो गया कि लोग दान मांगने आएं तो वह कान पर हाथ रख ले, वह कहे कि कुछ सुनाई ही नहीं दे रहा । पर एक आदमी आया । वह भी खूब चिल्ला-चिल्ला कर कह रहा था ।
उसने कहा कि भई बाएं तरफ से कह, मुझे दाएं कान में तो कुछ सुनाई पड़ता नहीं । उसने बाएं कान में कहा, बड़ी हिम्मत करके कहा कि सौ रुपए । दे तो वह लाख सकता था; लेकिन कंजूस है, कृपण है । सौ रुपए सुन कर उसने कहा कि नहीं भई, बाएं कान में ठीक सुनाई नहीं पड़ रहा, तू दाएं में कह । दाएं तक आते हुए उसने सोचा कि अब इसको सुनाई ही नहीं पड़ रहा, न सौ सुनाई पड़ रहे हैं, तो क्यों न बदल लूं-उसने कहा, दो सौ रुपए । उसने कहा, फिर बाएं वाली बात ही ठीक है । फिर जो बाएं से सुनाई पड़ा, वह ही ठीक है ।
सुनाई तो सब पड़ रहा है, बहरे बने बैठे हो ! क्योंकि सुनो तो जीवन में एक क्रांति घटेगी ।

((प्रिय से शोक उत्पन्न होता है, प्रिय से भय उत्पन्न होता है । प्रिय से विमुक्त को शोक नहीं होता, फिर भय कहाँ से होगा ?))