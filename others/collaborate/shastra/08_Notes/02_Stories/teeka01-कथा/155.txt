चार मेंढक, वर्षा में बाढ़-आयी एक नदी पर डूबने को थे । एक लक्कड़ बहता आ गया, वे उस पर सवार हो गए । बड़े प्रसन्न हुए । लक्कड़ बहने लगा । बाढ़ थी तेज, नदी भागी जा रही है सागर की तरफ । पहले मेंढक ने कहा, यह लक्कड़ संसार का श्रेष्ठतम लक्कड़ है । देखो तो कितना जीवंत और गतिवान! कैसा बहा जाता है । लक्कड़ तो बहुत देखे, मगर ऐसा प्राणवान लक्कड़ कभी नहीं देखा । न कभी हुआ, न कभी होगा । दूसरे ने कहा, लक्कड़ नहीं बह रहा है महानुभाव! नदी बह रही है । विवाद छिड़ गया । दूसरे ने कहा, लक्कड़ तो और लक्कड़ों जैसा ही है । कुछ विशिष्टता इसमें नहीं है । जरा गौर से तो देखो । बह रही है नदी । नदी के बहने के कारण लक्कड़ भी बह रहा है ।
तीसरे ने कहा, न लक्कड़ बहता, न नदी; विवाद फिजूल है । तुम दोनों अंधे हो । तुम आधा-आधा देख रहे हो । तुम अधूरा देख रहे हो । आंखें साफ चाहिए तो असली बात तुम्हें समझ में आ जाए--जैसा कि सभी धर्मशास्त्रों ने कही है--कि सब प्रवाह तो मनुष्य के मन में हैं । सब गति मन की है । सब दौड़-धूप मन की है । ऐसा मैं देखता हूं कि न तो नदी का सवाल है, न लक्कड़ का, यह मन में बह रही विचारों की धारा है, जिससे जीवन में परिवर्तन दिखाई पड़ता है । मन ठहर जाए, सब ठहर जाता है । शास्त्रों में खोजो तो तुम्हें पता चलेगा ।
विवाद चलने लगा । कोई निर्णय तो करीब आता दिखाई न पड़ा । आखिर तीनों को खयाल आया कि चौथा चुप बैठा है । चौथा मेंढक चुप बैठा था । कुछ बोला ही नहीं था । सबकी सुन रहा था, गुन रहा था, लेकिन बोला कुछ भी नहीं था । उन तीनों ने कहा कि अब कुछ निर्णय तो होता नहीं । निर्णय होने का उपाय भी नहीं ।
इसलिए तो संसार में विवाद सदियों से चलते रहे हैं, सनातन चलते रहे हैं । कुछ निर्णय नहीं होता । नास्तिक-आस्तिक के बीच क्या निर्णय हुआ? जैन-हिंदू के बीच क्या निर्णय हुआ? मुसलमान-ईसाई के बीच क्या निर्णय हुआ? निर्णय तो कभी होते ही नहीं ।
तो उन तीनों ने कहा कि आप चुप हैं । आप कुछ कहें । उस चौथे मेंढक ने कहा, विवाद का कोई अर्थ नहीं है क्योंकि तुम तीनों ही ठीक हो । नदी भी बह रही है, लक्कड़ भी बह रहा, मन की गति तो सारी दुनिया को पता है । तीनों ही ठीक हो और तीनों ही गलत भी । क्योंकि तुम छोटे-से सत्य को बहुत बड़ा करके कह रहे हो । तुम खंड सत्य को अखंड करने की चेष्टा कर रहे हो । अंश सत्य को सिद्ध कर रहे हो कि वही पूरा सत्य है ।
महावीर जैसा रहा होगा यह मेंढक--स्यातवादी । उसने कहा, तुम तीनों ही ठीक हो । साधु-चरित्र रहा होगा यह मेंढक । श्वेत लेश्या को उपलब्ध रहा होगा यह मेंढक । उसने कहा तुम तीनों ही ठीक हो और तीनों गलत भी । गलत इसलिए कि तुम अंश को पूरा सिद्ध कर रहे हो । और सही इसलिए कि तुम्हारी तीनों की बातों में सत्य की कोई झलक है ।
तीनों बहुत नाराज हो गए । यह बात तो तीनों के बर्दाश्त के बाहर हो गई । क्योंकि उनमें से कोई भी यह मानने को राजी नहीं था कि उसका वक्तव्य पूर्ण सत्य नहीं है । और न ही उनमें से कोई यह बात मानने को राजी था कि उसके विराधी के वक्तव्य में भी सत्य का अंश हो सकता है ।
और तब एक चमत्कारों का चमत्कार घटित हुआ । मेंढकों में शायद ऐसा न होता रहा हो, मनुष्य में सदा होता रहा है । लेकिन उस दिन मेंढकों में भी हुआ । वे तीनों इकट्ठे हो गए और चौथे को धक्का देकर लक्कड़ से बाढ़ में गिरा दिया । उन्होंने कहा, बड़े आए साधु बने! बड़े ज्ञानी होने का दावा कर रहे हैं । वे तीनों इकट्ठे हो गए । उन्होंने अपना विवाद छुड़ा दिया, छोड़ दिया विवाद क्योंकि यह उन तीनों को ही दुश्मन मालूम पड़ा । और एक बात में वे राजी हो गए कि यह तो कम से कम गलत है;बाकी निर्णय हम पीछे कर लेंगे ।
यही अवस्था महावीर के साथ हुई । और सारे दर्शनों के दावे हैं, महावीर का कोई दावा नहीं है । इसलिए महावीर किसी को भी रुचे नहीं । महावीर ने कहा, वेदांत भी ठीक है, सांख्य भी ठीक है, वैशेषिक भी ठीक है, मीमांसा भी ठीक है, लेकिन सभी अंश सत्य हैं । यह बात किसी को जंची नहीं । इसलिए एक बहुत महत्वपूर्ण विचार-दर्शन महावीर ने दिया, लेकिन अनुयायी वे ज्यादा न खोज पाए । क्योंकि सभी नाराज हो गए । वेदांती भी नाराज हुआ । उसने कहा, अंश सत्य? हमारा और अंश सत्य? सांख्य भी नाराज हुआ कि हमारा और अंश सत्य? अहंकार को बड़ी चोटें लगीं ।

((एच. जी. वेल्स -- अगर लोग चुप रहें तो दुनिया में से निन्यानबे प्रतिशत झगड़े समाप्त हो जाएं ।))

बर्नार्ड शॉ साठ साल की उम्र तक उसे पता ही नहीं था कि उसे पीला रंग दिखाई नहीं पड़ता। उसे हरे और पीले में कोई फर्क नहीं मालूम होता था। साठ वर्ष तक पता नहीं चला। पता चले भी कैसे? साठवीं वर्षगांठ पर किसी ने उसे एक वस्त्र उपहार में भेजे हैं; वे हरे रंग के हैं। तो टाई लेने बाजार गया। टाई उसने नहीं भेजी है। तो वह पीले रंग की टाई खरीद लाया। उसकी जो सेक्रेटरी थी, उसने कहा कि आप यह क्या कर रहे हैं! यह बहुत बेहूदी लगेगी। अगर मेल ही मिलाना है, तो हरे रंग की ही खरीद लें। पर बर्नार्ड शॉ ने कहा कि कौन कहता है यह हरा रंग नहीं है! यह हरा रंग है।
तब पहली दफे पता चला कि वह color blind है! उसे पीले रंग और हरे रंग में कोई फर्क नहीं दिखाई पड़ता। वे दोनों उसे एक से दिखाई पड़ते हैं। लेकिन साठ साल तक उसे कोई पता नहीं चला।
तो जो हमें दिखाई पड़ता है, उसमें हमारे देखने की क्षमता सम्मिलित हो जाती है।
अब एक मछली पानी में तैर रही है। और अगर पानी नीले रंग का है, तो जो चांद उसको प्रतिबिंब पानी में बना हुआ दिखाई पड़ेगा, वह नीले रंग का दिखाई पड़ेगा। और कोई उसके पास जानने का उपाय नहीं है कि जिस चांद का यह प्रतिबिंब है, वह नीला नहीं होगा।
((महावीर -- जो भी हम जानते हैं, हमें निरंतर ही उसमें स्यात लगा कर बोलना चाहिए। उससे इस बात की खबर मिलती है कि हम सत्य के पूर्ण होने का दावा नहीं करते, सिर्फ प्रतिबिंब होने का दावा करते हैं।))

मुल्ला नसरुद्दीन को किसी मित्र, जो कि नया-नया पायलट हो गया है, ने कहा कि तुम बैठो, तुम्हें मैं जरा घुमा दूं। मुल्ला को उसने घुमाया और जब वापस उतारा, तो मुल्ला ने कहा, Thank you for your two trips! उसने कहा कि दो? एक ही थी। मुल्ला ने कहा, my first and last । उसने कहा, दो -- मेरी पहली और आखिरी। नमस्कार!

((धर्म वस्तुत: मृत्यु के पार जाने का उपाय है। इसलिए जिस व्यक्ति को भी वस्तुत: धार्मिक रूपांतरण से गुजरना हो, उसे अपनी मृत्यु के प्रति बहुत सघन रूप से सचेत हो जाना चाहिए। मृत्यु के प्रति सचेत होने का अर्थ मृत्यु से भयभीत होना नहीं है। सच तो यह है, जो सचेत नहीं होते, वे ही भयभीत होते हैं। जो सचेत होते हैं, वे तो उसके पार जाने का उपाय करने लगते हैं। उनका मृत्यु का भय नष्ट हो जाता है।))

नसरुद्दीन गांव का न्यायाधीश हो गया था। पहला ही मुकदमा उसकी अदालत में आया। पक्ष के वकील ने कुछ कहा, अपना वक्तव्य दिया। नसरुद्दीन ने कहा, बिलकुल ठीक। जो कोर्ट का क्लर्क था, जो नीचे ही नसरुद्दीन के बैठा था, वह थोड़ा घबड़ाया। जज को ऐसा निर्णय नहीं देना चाहिए। अभी दूसरे पक्ष की बात सुनी ही नहीं गई।
उसने झुककर नसरुद्दीन को कहा कि शायद आपको पता नहीं अदालत के नियम। आप चुप रहें। निर्णय आखिर में। और अगर आप अभी कह देते हैं कि बिलकुल ठीक, तो फिर दूसरे विपक्षी को कहने का क्या मौका रहा! नसरुद्दीन ने कहा, बिलकुल ठीक। उस क्लर्क से कहा।
फिर विपक्षी की बात सुनी। और जब विपक्षी अपना पूरा वक्तव्य दे चुका, तो नसरुद्दीन ने कहा, बिलकुल ठीक। क्लर्क झुका और उसने कहा, अब हद हो गई। पक्ष भी ठीक; मैंने विरोध किया, वह भी ठीक, अब यह विरोधी जो कह रहे हैं, यह भी ठीक! आपका मतलब क्या है? ये सब ठीक नहीं हो सकते! नसरुद्दीन ने कहा कि बिलकुल ठीक।
इस भाव-दशा को समझना थोड़ा कठिन है। या तो मूढ़ में हो सकती है यह भाव-दशा, या परम ज्ञानी में। या तो मूढ़ ऐसी मूढ़ता कर सकता है कि सभी को ठीक कह दे। और या फिर परम ज्ञानी ऐसे ज्ञान की बात कर सकता है कि सभी को ठीक कहे। मध्य में तो हमें सदा ऐसा लगेगा कि कुछ ठीक और कुछ गलत। अगर एक पक्ष ठीक है, तो विपक्ष गलत होगा ही।
हम सब अरस्तु के तर्क से जीते हैं। जहां विपरीत बातें, दोनों सही नहीं हो सकतीं। दोनों गलत हो भी सकती हैं, लेकिन दोनों सही नहीं हो सकतीं। सही तो एक ही हो सकती है।

((तम मूर्च्छा में ले जाता है। रज गति और विकास, त्वरा में ले जाता है। सत्व शान्ति में ले जाता है। लेकिन ये तीनों तत्त्व जगत के भीतर हैं।))