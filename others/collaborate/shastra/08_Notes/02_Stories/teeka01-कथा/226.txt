समुद्र का एक मेंढक तीर्थ-यात्रा को निकला होगा। राह में थकान आ गई, थका-मांदा है; एक कुएं में विश्राम करने को रुका। कुएं के मेंढक ने बड़ा स्वागत भी किया और कहा, 'मित्र, कहां से आते हो? ' उसने कहा, 'सागर से।' कुएं के मेंढक ने कहा, 'सागर? सागर यानी क्या? सागर कहां है? कितना बड़ा है? ' कुएं के मेंढक ने तो कभी कुएं के बाहर जाकर देखा नहीं। उसकी तो सारी दुनिया वहीं सीमित है, उस छोटे से घेरे में।
सागर वाला मेंढ़क कुछ चुप ही रह गया; कुछ उत्तर न खोज पाया; कुछ ठगा सा रह गया-अवाक! उसकी सहायता के लिए कुएं का मेंढ़क चैथाई कुएं में छलांग लगाया और कहा, 'इतना बड़ा है सागर? ' सागर के मेंढक ने कहा, 'नहीं, नहीं।'
कुएं के मेंढ़क ने आधे कुएं तक छलांग लगाई और कहा, 'इतना बड़ा है सागर? ' सागर के मेंढ़क ने कहा, 'क्षमा करो। समझाना कठिन है। तुम कुएं के कभी बाहर गए हो? ' कुएं के मेंढक ने कहा, 'कुएं के बाहर कुछ है भी? जाने योग्य रखा क्या है? जो है-यहां है। सब सुख यहां है। सब सार यहां है।' उसने तीन-चैथाई कुएं की छलांग लगाई और कहा, 'इतना बड़ा है? ' लेकिन अब भी ना की आवाज सुन कर, वह थोड़ा नाराज हुआ। उसने पूरे कुएं का एक चक्कर लगाया और कहा, 'इतना बड़ा है? '
लेकिन जब सागर के मेंढक ने कहा कि 'नहीं मित्र, तुम्हारे कुएं से कोई तुलना नहीं की जा सकती। सागर इतना बड़ा है कि भेद परिमाण का ही नहीं है, गुण का है। ऐसे नहीं कह सकता कि इतना बड़ा है, कि इससे हजार गुना बड़ा है, कि करोड़ गुना बड़ा है। कितना ही गुना कहूं, सागर बहुत बड़ा है।'
कुएं के मेंढक ने कहा, 'अच्छा, बाहर निकलो। रास्ता पकड़ो। झूठे कहीं के! यह शिष्टाचार है कि मैंने तुम्हें अपने घर में मेहमान बनाया और तुम मेरे घर की निंदा कर रहे हो! आतिथेय की--अतिथि होकर-निंदा कर रहे हो? निकलो बाहर, रास्ता पकड़ो अपना। कुएं से बड़ी कोई चीज दुनिया में नहीं है।'

((जीवन कटना था, कट गया
अच्छा कटा, बुरा कटा, यह तुम जानो
मैं तो यह समझता हूं कपड़ा पुराना एक फटना था, फट गया
जीवन कटना था कट गया।

रीता है क्या कुछ, बीता है क्या कुछ
यह हिसाब तुम करो, मैं तो यह कहता हूं
परदा भरम का जो हटना था, हट गया
जीवन कटना था कट गया।

क्या होगा चुकने के बाद, बूंद-बूंद रिसने के बाद
यह चिंता तुम करो, मैं तो यह कहता हूं
करजा जो मिटटी का पटना था, पट गया
जीवन कटना था कट गया।

बंधा हूं कि खुला हूं, मैला हूं कि धुला हूं
यह बिचार तुम करो, मैं तो यह सुनता हूं
घट-घट का अंतर जो घटना था, घट गया
जीवन कटना था कट गया।
-- पद्मश्री श्री गोपाल दास नीरज))