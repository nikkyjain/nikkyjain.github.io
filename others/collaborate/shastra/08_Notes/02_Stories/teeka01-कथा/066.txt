जवाहरलाल नेहरू प्रघान-मंत्री थे । उन्होंने विज्ञान कांग्रेस को सन्देश दिया कि वैज्ञानिक पृथ्वीतल से भूख मिटायें । मनुष्य-मनुष्य के बीच बैर मिटायें । एक वैज्ञानिक को विनोद सूझा । विज्ञान कांग्रेस में उसके भाषण का सार यह था -- हम दोनो कामों के लिए इसी क्षण तैयार हैं । पूरी पृथ्वी से कृषि समाप्त कीजिए, न भोजनालय, न रसोई । पूरी भूमि अन्य उपयोगों के लिए रहे । हम समुद्र गर्भ से पौष्टिक सामग्री लेकर ऐसी गोलियों बना देंगे जो एक गोली खाकर मनुष्य पूरे सप्ताह स्वस्थ रहेगा ! यह रहा फार्मूला, बाकी संभालें आप । हम बिल्ली को चूहाप्रेमी बना चुके हैं तो मनुष्य का भी स्वभाव बदल देंगे । आप सब राजनेता यह तय कर बता दें कि हम सब मनुष्यों को क्या बना दें, सोशलिस्ट, कम्युनिस्ट या पूंजीवादी ? हिन्दू-मुसलमान ईसाई या नास्तिक ? एक इंजेक्शन यह काम कर देगा । अब निर्णय आप करें । बाद में पत्रकारों ने नेहरू को घेरा उन्होंने हंसते हुए कहा -- वैज्ञानिक हमारी बात को इतनी गम्भीरता से न लें । वे अपना काम करें, हमें अपना काम करने दें ।

((मौत का डर नहीं है, अपना बनाया हुआ संसार दूसरों के हाथों में सौंपने की बेबसी आ गई है, इस बात का डर है ।))

पश्चिम में मन विक्षिप्त हुआ जा रहा है । जरूरत ! बहुत-से लोग डूब रहे हैं, मन की बीमारी में डूब रहे हैं । बहुत-से लोग उन्हें बचाने की कोशिश कर रहे हैं । मैं बड़े से बड़े मनोवैज्ञानिकों का जीवन बहुत गौर से देखता रहा हूं, मैं बहुत हैरान हुआ हूं ! खुद सिग्मंड फ्रायड मानसिक रूप से रुग्ण मालूम होता है, स्वस्थ नहीं मालूम होता । जन्मदाता मनोविज्ञान का ! कुछ चीजों से तो वह इतना घबडाता था कि अगर कोई किसी की मौत की बात कर दे तो वह कंपने लगता था । यह कोई बात हुई ! अगर कोई कह दे कि कोई मर गया.. उसने कई दफा चेष्टा करके अपने को सम्हालने की कोशिश की, मगर नहीं, दो दफे तो वह बेहोश हो गया । यह बात ही कि कोई मर गया कि वह घबड़ा जाये ! मौत इतना डराये तो मन बड़ा रुग्ण है ।

((चरणदास -- गुरु कहै सो कीजिए करै सो कीजै नाहिं। -- गुरु जो कहे वैसा करो जो करे वैसा नहीं। क्यों क्योंकि गुरु जो कर रहा है वह तो उसकी आत्मदशा है। ))

मुल्ला नसरुद्दीन अपने कुत्ते को डाक्टर के यहां ले गया और कहा -- इसकी पूंछ काट दो। उस डाक्टर ने कहा: तुम पागल हो गए हो? सुंदर कुत्ता है, इसकी पूंछ क्यों काटते हो? मुल्ला से कहा -- मेरी सास आने वाली है। और मैं नहीं चाहता कि घर में किसी तरह का स्वागत का आयोजन हो। और यह मूरख पूंछ हिलाएगा, काट दो पूंछ। 

((अबाबीलों से मेरे आवारा विचार, न जाने किस प्रदेशों से आते हैं, मेरी छत के शहतीरों में तिनके सजाते हैं।
मैं चाहता हूं वे यहीं बस जाएं, मैं उन्हें पाल लूं मन के पींजरे में सहेज सम्हाल लूं
जब चाहूं--वहां से उतार लूं, अपने कुछ एकांत क्षण उनके साथ गुजार लूं, पर वे नहीं रुकते उड़ जाते है।
सिर्फ उनकी आमद के मटमैले निशान, उनकी याद दिलाते हैं, मन को और भी उदास बनाते हैं।
अबाबीलों से मेरे आवारा विचार,  ये न जाने किधर से आते हैं, और कहां उड़ जाते हैं))