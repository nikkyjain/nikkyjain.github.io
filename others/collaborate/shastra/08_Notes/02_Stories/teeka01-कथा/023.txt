मुल्ला नसरुद्दीन और उसकी पत्नी खाना खा रहे थे, तभी रेडियो पर राग मल्हार आने लगा । 'वाह-वाह !' मुल्ला ने कहा, 'क्या प्यारी चीज है ।'
'क्या ?' पत्नी ने जरा जोर से पूछा ।
'मैंने कहा, क्या प्यारी चीज है !' मुल्ला ने और जरा जोर से दोहराया ।
पत्नी बोली, 'इस रेडियो को बंद करो तो कुछ सुनाई दे । इस बेसुरी आऽऽऽ आऽऽऽ के कारण तुम्हारी बात सुनाई ही नहीं दे रही है ।'

((जो लड़ेगा, वह हारेगा। जो जानेगा, वह जीतेगा।))

एक स्त्री ने किसी फोटोग्राफर से मेले में पूछा, 'बच्चों की फोटो किस रेट से उतारते हो!' फोटोग्राफर ने कहा, 'दस रुपये में बारह!'
'तब तो मैं बाद में आऊंगी।'
फोटोग्राफर ने कहा। 'क्यों?'
उसने कहा, 'अभी तो मेरे दो बच्चे हैं!'
समझने के ढंग! अपनी अपनी समझ!

((अगर दूसरे में चोर दिखेगा, तो भीतर विषमता आएगी। और दूसरे में अगर बजती हुई बांसुरी सुनाई पड़ेगी, तो भीतर समता आएगी।))

एक गांव में भूकंप आ गया। बहुत लोग गुजर रहे हैं--एक आदमी रास्ते से गुजर रहा है। भूकंप आया जोर से। मकान कंपने लगे। मकानों से चीजें नीचे गिरने लगीं। दूसरे लोग चिल्लाकर भागे कि हे राम! मर जाएंगे। उस आदमी ने कहा, हे भगवान! मुझे खयाल आया कि मेरी पत्नी ने मुझे चिट्ठी डालने को दी थी दो दिन पहले, और वह अभी तक मेरे खीसे में रखी है! भूकंप देखकर खयाल आया! पड़ोस वाले आदमी ने कहा कि तू यह क्या कह रहा है! भूकंप देखकर तुझे यह खयाल आया कि पत्नी ने चिट्ठी दी थी डालने को, वह अभी तक खीसे में रखी है! उसने कहा कि हां, क्योंकि अगर चिट्ठी नहीं डाली गई है, यह पता चल गया, तो मेरे घर में भूकंप आता है!
वह दूसरा आदमी समझ ही नहीं सका कि भूकंप से और चिट्ठी डालने का क्या संबंध हो सकता है। कोई भी तो संबंध नहीं है, इररेलेवेंट है। लेकिन किसी का हो सकता है। अपने-अपने घर की बात है! अपने-अपने अनुभव की बात है।

((मिलरेपा (तिब्बत) -- अधार्मिक आदमी मैं उसको कहता हूं, जिससे अगर हम कहें कि हमारे गांव में फलां-फलां आदमी बहुत अच्छी बांसुरी बजाता है, तो वह फौरन कहेगा कि छोड़ो भी; क्या खाक बांसुरी बजाएगा! वह निपट चोर रखा है। और धार्मिक आदमी मैं उसे कहता हूं, अगर हम उससे कहें कि हमारे गांव में फलां आदमी चोर है, तो वह कहेगा, मान नहीं सकता; वह इतनी अच्छी बांसुरी बजाता है कि चोरी कैसे करता होगा!))

एक राजा वृद्ध हो गये उन्होंने अपने तीन पुत्रों में से एक को उत्तराधिकारी चुनने हेतु परीक्षा लेने का विचार किया | तीनों पुत्रों को बुलाकर एक – एक मुद्रा दी और कहा कि इससे अपने कमरे को पूरा भरना है । पहले पुत्र ने उस धन से अपना कमरा कचरे से भर दिया | दूसरे पुत्र ने उस धन से अपना कमरा घास फूंस से भरवा दिया । तीसरे पुत्र ने अपने कमरे में उस धनराशि से एक दीपक जलाया तो पूरा कमरा प्रकाश से भर गया । अगरबत्ती जलाई तो पूरा कमरा सुगंध से भर गया और उस कमरे में वादद्यन्त्र बजे तो कमरा संगीत के स्वरों से भर गया । राजा ने तीसरे पुत्र को उत्तराधिकारी घोषित कर दिया जिसने अपने कमरे को प्रकाश, सुगंध और संगीत से भर दिया था ।

((बर्ट्रेड रसेल -- आधुनिक मनुष्य की सबसे बड़ी समस्या अपराध-भाव है। ))

एक जापानी कंपनी ने, एक जूता बनाने वाली कंपनी ने अपने एजेंट को अफ्रीका भेजा। कोई सौ वर्ष पहले की बात है। और एक अमेरिकी कंपनी ने भी अपने जूता बनाने वाले, जूता बेचने वाले एजेंट को अफ्रीका भेजा। दोनों एक ही दिन उतरे। दोनों ने साथ ही जाकर बाजार की तलाश की। दोनों साथ ही लौटे। पोस्ट आफिस से जाकर दोनों ने तार किए अपने—अपने मालिकों को।
अमेरिकन ने लिखा कि तत्काल दूसरे हवाई जहाज से वापस आ रहा हूं क्योंकि यहां जूते बिकने की कोई संभावना नहीं। कोई जूता पहनता ही नहीं। जापानी ने लिखा कि यहां दो—तीन महीने लगेंगे। धंधे की बड़ी संभावना है। जूते इतने बिक सकते हैं, जितने की आप कल्पना ही नहीं कर सकते। क्योंकि जूते किसी के पास भी नहीं हैं!
तथ्य एक ही था कि लोग जूता नहीं पहनते थे। एक ने देखा, जब पहनते ही नहीं हैं, तो खरीदेगा कौन! बात खतम हो गयी। वह निराश हो गया। वह लौटने की तैयारी करने लगा। एक ने देखा, जब किसी के पास भी जूते नहीं हैं, सभी बिना जूते के घूम रहे हैं, तो बाजार की पूरी संभावना है। इससे बडा बाजार कहां मिलेगा! तो जरा वक्त लगेगा, लोगों को समझाना पड़ेगा कि तुम नंगे पैर हो। लेकिन जूते की बिकने की बड़ी संभावना है।
तथ्य तो एक ही होता है, देखने के ढंग अलग-अलग होते हैं। 

((आग लगी इस वृक्ष को जलने लगे हैं पात ।
उड़ जाओ ऐ पक्षियों जब पंख तुम्हारे साथ ॥))

किसी शहर में दो देहाती सड़क के बीचों-बीच चल रहे थे। चौराहे पर खड़े हुए पुलिसमैन ने कहा, भाई साहब, किनारे से चलिए। दोनों फुटपाथ पर आकर कहने लगे -- अजीब आदमी है, खुद तो सड़क के बीचों-बीच खड़ा है और हमें फुटपाथ पर चलने को कह रहा है!

((इस जगत में केवल संन्यासी ही भोगी है। इस जगत में केवल विरक्त ही, वीतराग ही आनंद को, शांति को उपलब्ध रहता है। ))

मुल्ला नसरुद्दीन अपने मित्र से -- कल रात मेरा पड़ोसी आधी रात को मेरा दरवाजा पीटने लगा। मित्र -- मुल्ला, तब तो तुम बहुत परेशान हुए होंगे। मुल्ला ने कहा -- नहीं जी, मैं और परेशान होता! मैं तो अपना गाना पहले की तरह ही गाता रहा। 

((हम जब यह कहते हैं कि महावीर बहुत बड़े त्यागी हैं, असल में हम संपत्ति के प्रति अपने आदर को सूचित करते हैं, महावीर के प्रति नहीं। अगर हम महावीर को समझेंगे तो हमें दिखाई पड़ेगा, महावीर ने वह छोड़ दिया जो व्यर्थ था। छोड़ना भी कहना शायद गलत है, क्योंकि व्यर्थ को छोड़ा नहीं जाता, व्यर्थ दिख जाए तो छूट जाता है।))

बच्चा अपने दोस्त से -- आज हमारे घर में लड़का पैदा होने वाला है । बच्चे के दोस्त ने पूछा -- तुम्हें कैसे पता? । बच्चा -- पिछली बार मम्मी के पेट में दर्द हुआ था तो बहन पैदा हुई थी, आज पापा के पेट में दर्द है ।

((सब कुछ जान लो, लेकिन जो स्वयं को न जान ले तो वह जानना जानना नहीं है। सब कुछ जीत लो, लेकिन अगर स्वयं को न जीता, तो वह जीत विजय नहीं है। सब कुछ पा लो, लेकिन स्वयं को न पाया तो वह पाना उपलब्धि नहीं है।))

विचित्र-सिंह के सामने से एक negro निकला; विचित्र सिंह ने अपने photographer दोस्त से कहा -- देख भाई, negative जा रहा है । 

((जो जानने चलेगा, उसे एक दिन पता चलता है कि बिना हुए जाना ही नहीं जा सकता। ))

एक आदमी मछली मार रहा था। तीन घंटे से मुल्ला नसरुद्दीन उसके पीछे खड़ा देख रहा था। आखिर मुल्ला उससे बोला कि तीन घंटे खराब किए, तुमने एक मछली न पकड़ी।  

((है ऐसी ही बात जो चुप हूं ।
वरना क्या बात कहनी नहीं आती!))

चंदूलाल ने अपनी पत्नी से कहा: अरी सुनती हो, आज तो मैं अपना छाता ले जाना ही भूल गया था।
पत्नी ने पूछा: आपको कब पता चला?
चंदूलाल ने सिर खुजाते हुए कहा: अरे वह तो जब बारिश रुक गयी और छाता बंद करने के लिए मैंने अपना हाथ ऊपर उठाया, तब पता चला कि छाता तो है ही नहीं।

((उनसे मिलकर मैं उन्हीं में खो गया।
और जो कुछ है, वह आगे राज़ है॥))

डॉक्टर : आपको रोग क्या है?
मरीज : सबेरे उठने के बाद एक घंटे तक सिर चकराता रहता है।
डॉक्टर : उसमें क्या है! अरे एक घंटे बाद उठा करो।

((मुट्ठिभर चाहिए तो सिकंदर हो जा ।
कायनात चाहिए तो कबीर हो जा ॥))

एक बेटा मां से बोला: मां, एक चवन्नी दे दो। मां ने पूछा: क्यों? बेटे ने कहा: स्कूल मैं लेट गया था, इसलिए अध्यापक ने चवन्नी दंड लगाया है। मां ने कहा : सुन, तू भी अपने बाप की तर्ज पर जा रहा है। जहां गए वहीं लेट गए। लेटने की जरूरत क्या थी?

((कष्ट भौतिक असुविधा है, जब कोई कष्ट में होता है तो उसकी खोज सुख के लिए होती है, उसकी खोज सत्य के लिए नहीं होती। दुख आत्मिक पीड़ा है, जब कोई दुख में होता है तो उसकी खोज सत्य के लिए होती है))

एक बेटी ने अपने पिता से कहा : पापा, मेरा प्रेम हो गया है। अब मेरा विवाह करवा दो इसी लड़के से। करूंगी तो इसी लड़के से। जीऊंगी तो इसी लड़के के लिए, नहीं तो मर जाऊंगी। पापा ने कहा: 'बेटी, धीरज रख। शादी के पहले यह तो पता कर ले कि लड़का क्या काम करता है, उसकी कितनी जायदाद है?' बेटी ने कहा: 'ओह पापा, आप उससे मिल कर जरूर खुश होंगे, क्योंकि वह भी बिलकुल यही बातें आपके बारे में पूछ रहा था।'

((जो मृत्यु के पार न जा सके, वह संपत्ति नहीं है।))

एक शराबी अपने मित्रों से कह रहा था। 'आजकल शक्ल बहुत धोखा देती है। एक साहब मुझे विनोद खन्ना ही समझ बैठे।'
दूसरा बोला: 'यह तो क्या, कुछ भी नहीं। एक सज्जन मुझे मोरारजी देसाई समझ बैठे। मैं शराब पी रहा था, वे समझे कि स्वमूत्र पी रहा हूं।'
तीसरा बोला: 'अरे छोड़ो, यह कुछ भी नहीं। जब मैं पांचवी बार जेल गया तो जेलर बोला -- 'हे भगवान, तो तू फिर आ गया!'

((आचरण नहीं पालना होता है, ज्ञान उपलब्ध करना होता है। जो आचरण से प्रारंभ करेंगे, उन्होंने गलत मार्ग से प्रारंभ किया। उन्होंने एक छोर से प्रारंभ किया। अज्ञान में आचरण आरोपित होगा, cultivated होगा। ज्ञान में आचरण सहज होता है। अज्ञान में क्रोध को दबा कर क्षमा करनी पड़ेगी, ज्ञान में क्रोध ही उत्पन्न नहीं होता है।))

एक सिनेमा-घर के गेट कीपर को दांत में दर्द हो रहा था। खयाल रखना, सिनेमा-घर का गेट कीपर था। वह दौड़ा हुआ डॉक्टर के पास गया और बोला: 'डॉक्टर साहब, दांत में मुझे बहुत दर्द हो रहा है। 'कौन से दांत में'--डॉक्टर ने पूछा। गेट-कीपर ने कहा: 'नीचे की बालकनी में, सामने वाली लाइन में, दूसरे नंबर पर।'

((संसार मतलबआंखों पर परदा डाले हुए लोगों की भीड़!))

अहमक अहमदाबादी से किसी ने पूछा: 'भाई, तुम तो पूरे जोरू के गुलाम हो, कल शाम तुम अपने कोट में खुद बटन टांक रहे थे।' अहमक अहमदाबादी ने कहा: 'तुम्हारा कहना बिलकुल गलत है। वह कोट मेरा नहीं, मेरी बीबी का था।'

((इमेनुएल कांट -- नैतिक व्यक्ति वह है, जो दूसरे व्यक्ति का साधन की तरह उपयोग नहीं करता है।))

चंदूलाल अपने मित्र से कह रहा था: अरे अहमक, तुम तो दूसरी शादी के विरुद्ध थे, फिर तुमने शादी कैसे की ली?
अहमक अहमदाबादी ने कहा: चंदूलाल, तुम समझे नहीं। मुझे बिलकुल अपने विचारों की लड़की मिल गई, वह भी दूसरी शादी के विरुद्ध थी!

((परमात्मा को खरीदने जो चला हो, वह हृदय की पूंजी पर भरोसा रखे। बुद्धि की पूंजी वहां नहीं चलती। वे सिक्के वहां काम नहीं आते। वहां पंडित पिछड़ जाते हैं। वहां कभी-कभी हृदयपूर्वक अज्ञानी भी प्रवेश कर जाता है।))

अहमक अहमदाबादी अपनी पत्नी से बोले: बार-बार मैं तुम्हारे मुंह से बेवकूफ शब्द सुन रहा हूं। उम्मीद है कि तुम मुझे नहीं कह रही हो।
पत्नी बोली: आप अपने-आप को समझते क्या हैं? क्या दुनिया में आप अकेले ही बेवकूफ हैं?

((गुरु समझाते नहीं, दिखाते हैं। समझाया क्या जा सकता है? सब समझाना तुम्हें केवल खिड़की तक ले आने के लिए फुसलाना है--बस।))

बच्चे ने पूछा: 'मां नरक में स्कूल होता है क्या'? मां ने कहा: 'नहीं नरक में स्कूल नहीं होता। लेकिन बेटा, यह तू क्यों पूछ रहा है'? बच्चे ने कहा: 'फिर मां, लोग नरक जाने से डरते क्यों हैं?'

((जिसको प्यास ही चुल्लू की लगी हो, उसको सागर में डुबाने का क्या प्रयोजन! जो यों ही चला आया हो--कुतूहल के वश, उसको उतना ही उत्तर चाहिए। जो जिज्ञासा लेकर आया हो, उसे गहरा उत्तर चाहिए। जो मुमुक्षा से आया हो, उसे अंतिम उत्तर चाहिए।))

अहमक अहमदाबादी अपनी पत्नी से बोले: 'प्यारी, अपने पड़ोसी बड़े कंजूस हैं। ऐसे कंजूस मैंने जीवन में नहीं देखे।' पत्नी चौंकी। अहमक अहमदाबादी और ऐसी बात कहें! बोली: 'क्यों?' अहमक अहमदाबादी बोले: 'उनके बेटे टीकू ने कल चवन्नी निगल ली थी तो उसको निकलवाने के लिए मूर्खों ने दो-दो डॉक्टर को बुलवाया! अरे कंजूसी की भी हद होती है! अब अपने ही सुपुत्र छुन्नु ने चवन्नी निगल ली थी, आज तीन साल हो गये, मैंने तो तुम्हें बताया भी नहीं कि नाहक डॉक्टर को बुलवाना पड़े। और फिर वैसे भी चवन्नी की अभी अपने को जरूरत नहीं थी, जब जरूरत होगी निकलवा लेंगे। कोई डॉक्टर मरे थोड़े जा रहे हैं!'

((संदेह के साथ ज्यादा देर मत रहना, ज्यादा मत सोचना। अन्यथा तुम भूल ही जाओगे कि वह संदेह है, वही तुम्हारी आस्था हो जाएगा।))

'मेरे नाम से मेरे चाचा से वसीयत में इतनी लंबी रकम छोड़ी थी। इसी कारण लगता है कि तूने मुझसे विवाह किया है। यह बात सच है न?' अहमक अहमदाबादी की पत्नी एकदम भन्ना कर बोली। अहमक अहमदाबादी बोले: 'गलत, बिलकुल गलत, जी बिलकुल गलत! सौ प्रतिशत गलत। अन्य कोई भी तुम्हारे नाम से ऐसी वसीयत करता तो भी मैं तुमसे ही विवाह करता। इससे क्या फर्क पड़ता है तुम्हारे चाचा ने वसीयत की कि पिता ने वसीयत की--वसीयत होनी चाहिए। मेरा प्रेम अखंड है!'

((मोक्ष में कोई मार्ग नहीं है, वहां मंजिल ही मंजिल है। संसार में मार्ग ही मार्ग है, वहां कोई मंजिल नहीं है।))

रास्ते में कुछ मिला
एक ने कहा : ओह, यह कला है।
दूसरे ने कहा : उफ, यह क्या बला है।
तीसरे ने ध्यान से देखा और कहा : छीः, यह तो जूते का तला है ।

((अगर ऐसे जीए कि जो भी कमाया, मौत ने छीन लिया, जो भी बचाया, मौत ने लूट लिया, तो तुम सांसारिक हो।))

मुल्ला नसरुद्दीन एक दिन नदी के किनारे बैठा था। वर्षा के दिन हैं--नदी बाढ़ में है। और दस अंधे आए और वे पार होना चाहते हैं। सस्ते जमाने की कहानी है। नसरुद्दीन ने कहा, -- पार करवा दूंगा। एक-एक पैसा एक-एक अंधे का लूंगा। अंधे राजी हो गए। एक-एक अंधे को नसरुद्दीन कंधे पर उस पार ले गया। नौ को तो पार करवा दिया, तब तक थक भी गया और दसवां थोड़ा वजनी भी था; पैर फिसल गया और दसवां अंधा हाथ से छूट गया। बाढ़ थी तेज; दसवें को बहा ले गई। आवाज और शोरगुल सुन कर नौ अंधे चौंके कि कुछ गड़बड़ है। उन्होंने पूछा, 'क्या बात है नसरुद्दीन!' उसने कहा, 'कुछ भी नहीं; तुम्हारे फायदे में ही है; एक पैसा कम देना पड़ेगा।'

((भीतर दीवाली होगी। बाहर दीवाला!))

एक सम्राट गरीबों की पीड़ा से बहुत परेशान था। थोड़े से लोग समृद्ध थे, सारा राज्य गरीब था। दूध नहीं मिलता, मक्खन नहीं मिलता; गरीब को छाछ से ही गुजारा करना पड़ता। उसने अपने बुद्धिमानों को बुलाया और उनसे कहा, 'कोई रास्ता निकालो, ताकि गरीब भी दूध पी सके।' बहुत सोचा बुद्धिमानों ने, लेकिन रास्ता क्या निकले? बुद्धिमान कितने जमाने से सोच रहे हैं, रास्ता निकला नहीं। और बुद्धिमानों ने बहुत उपाय किए, सब व्यर्थ गए।
लेकिन पुराने जमाने में हर राजा के दरबार में एक मूर्ख भी राजा रखते थे--एक महामूर्ख भी रखते थे। यह बड़े मजे की बात है कि कई बार बुद्धिमान जो नहीं खोज पाता, वह मूर्ख खोज लेता है। क्योंकि बुद्धिमान सोचता ही रहता है; मूर्ख छलांग लगा जाता है।
कहावत है कि जहां बुद्धिमान चलने में डरते हैं, वहां मूर्ख आंख बंद करके प्रवेश कर जाता है। कभी कभी वह पहुंच भी जाता है। कभी कभी वह ऐसी चोट करता है कि बुद्धिमान तिलमिला जाएं।
बुद्धिमान तो कुछ उत्तर न ला सके। उस मूर्ख ने एक दिन सुबह चिल्लाते हुए कहा, 'मिल गया सूत्र; आ गई बात पकड़ में; निकाल लाया राज।'
दरबार इकट्ठा हो गया। उन्होंने पूछा, 'तूने क्या हल निकाला है?' उसने कहा, 'बड़ी सरल तरकीब है। कल से हर आदमी दूध पीएगा।' राजा भी चकित हुआ; उसने कहा, 'एक छोटी सी बात है। एक फरमान निकाला जाए कि अब से छाछ दूध कहा जाएगा, दूध छाछ कही जाएगी। इतनी सी बात है। हर गरीब दूध पाएगा, हर अमीर छाछ पीएगा। जरा से एक फरमान की जरूरत है; नाम बदल देने की जरूरत है। इसमें इतना परेशान होने की बात ही कहां है!'

((बौरे आमों पर बौराए भौंर न आए, कैसे समझूं मधुऋतु आई!))

मुल्ला नसरुद्दीन को किसी ने बाजार में चलते देखा; एक पैर में काला जूता पहने है, दूसरे में लाल । पूछा कि भइया, कोई नई फैशन निकली है ! एक जूता लाल एक काला ! मुल्ला ने कहा -- नहीं जी, कोई फैशन नहीं निकली, यह उस मूर्ख दुकानदार की हरकत है । दो जोड़ी जूते खरीदे हैं, दोनों डिब्बों में ऐसे ही जूते बांध दिए हैं..एक काला, एक लाल । 
सीधी-सी बात है। मगर जटिल चित्त को दिखाई पड़नी मुश्किल हो जाती है ।

((जीवन की हर बाधा को मुस्कुरा कर झेलिए, धूप कितनी भी हो सागर सूखा नही करते।))

एक जर्मन और अंग्रेज जनरल दूसरे महायुद्ध के हार जाने पर बात कर रहे थे। जर्मन जनरल ने अंग्रेज जनरल से पूछा कि 'हमारी समझ में नहीं आता है। हमारे पास तुमसे अच्छे साधन थे। जर्मनी के पास ज्यादा यांत्रिक कुशलता थी। हमारे पास तुमसे ज्यादा जबान थे। हमारे पास तुमसे ज्यादा उत्साह था। हमारे पास तुमसे बड़ा नेता था, जादूगर नेता था हमारा; उसमें चमत्कार था। फिर भी हम हार गए? '
अंग्रेज जनरल हँसा। उसने कहा, 'इसके पीछे कारण हैं। हम जब भी युद्ध में जाते थे, तो पहले प्रार्थना करते थे। वही हमारा राज है। प्रार्थना के बिना हम कभी गए नहीं युद्ध में।'
जर्मन बोला, 'यह तुम क्या कह रहे हो? प्रार्थना तो हम भी करते थे!' अंग्रेज हंसा, उसने कहा, 'तुम करते होओगे। लेकिन जर्मन भाषा भगवान समझता भी है? '