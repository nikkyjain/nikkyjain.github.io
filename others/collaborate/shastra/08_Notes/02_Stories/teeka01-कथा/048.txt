एक यहूदी कथा है कि एक सम्राट ऐसा ही भरोसा करता था कि जो होना है, होता है । गांव में एक भिखमंगा था -- बस एक ही भिखमंगा था । पूरी राजधानी धन-संपन्न थी । अंधा था भिखमंगा । नहीं कि आंख से अंधा था; बस कुछ ऐसा अंधापन था कि जो भी करता गलत हो जाता, कि गलत ही चुनता, कि गलत दिशा में ही जाता । जब सारे लोग बाजार में बेच रहे होते, तब वह खरीदता; जब चीजों के दाम गिर रहे होते, तब वह फंस जाता । जो करता, गलत हो जाता । वजीरों को उस पर दया आई । उन्होंने सम्राट से कहा कि गांव पूरा धनी है; यह एक आदमी बेचारा उलझन में पड़ा रहता है, इसका कुछ भाग्य विपरीत है, इसकी बुद्धि उल्टी है । जब सारी दुनिया कुछ कर रही है, वह न करेगा । जब सब सफल हो रहे हैं, धन कमा रहे हैं, तब न कमाएगा । जब सारे लोग फसल बो रहे हैं तब वह बैठा रहेगा । जब मौसम है बीज डालने का तब बीज न डालेगा; जब मौसम चला जाएगा तब बीज डालेगा । तब बीज भी सड़ जाते हैं; वे फिर पैदा नहीं होते हैं । फसल तो आती नहीं, हाथ का भी चला जाता है । इस पर कुछ दया करें ।
सम्राट ने कहा -- दया करने से कुछ भी न होगा, लेकिन तुम कहते हो तो एक प्रयोग करें ।
वह आदमी रोज सांझ को बाजार से लौटता अपने घर, तो एक पुल को पार करता है । सम्राट ने कहा -- पुल खाली कर दिया जाए । और अशर्फियों से भरा हुआ एक घडा, बड़ा घडा बीच पुल पर रख दिया । सम्राट और वजीर दूसरे किनारे बैठे हैं । पुल खाली कर दिया गया । कोई दूसरा जा न सकेगा ।
वही आदमी निकला अपनी धुन में, अपने सोच-विचार में, गुनगुनाता, ओंठ फड़फड़ाता । वजीर चकित हुए कि पुल पर पैर रखते ही उसने आंख बंद कर ली । वे बड़े हैरान हुए कि हद हो गयी । अब यह मूर्ख आंख क्यों बंद कर रहा है पुल पर ! लेकिन वह आंख बंद करके और टटोल-टटोल कर पार हो गया और घड़े को वहीं छोड़ गया, क्योंकि अंधे को अब घड़ा क्या दिखायी पड़ता ! जब वह उस तरफ पहुंच गया तो सम्राट ने कहा कि देखो......: । उसे पकड़ा । उससे पूछा कि महापुरुष, आंख क्यों बंद की ? उसने कहा कि कई दिन से मेरे मन में यह खयाल था कि एक दफे आंख बंद करके पुल पार करें । आज खाली देख कर, कि पुल पर कोई भी नहीं है, मैंने सोचा कर लो, यह मौका फिर न मिलेगा । राह खाली है, गुजर जाओ । यह अनुभव के लिए कि आंख बंद करके चल सकते हैं कि नहीं ।
'आज ही सूझा तुम्हें यह ?'
'नहीं, योजना तो पुरानी थी, लेकिन रास्ता कभी खाली नहीं होता था । लोग आ रहे जा रहे, धक्का-धुक्की हो जाए ।'
सम्राट ने कहा -- जो होना होता है, होता है ।
तुम कोई उपाय खोज लोगे सफल होने का तो असफलता तुम्हें खोजती आ जाएगी । यह बहुत कठिन तत्व है, क्योंकि अहंकार के विपरीत इससे बड़ी और कोई बात नहीं हो सकती । तो सिर्फ जो अकिंचन है, जिसने अहंकार छोड़ा, वही इसे समझ पाएगा ।

मनोवैज्ञानिक कहते हैं कि जो आदमी असफल होता रहता है, वह सफलता से डरने लगता है, क्योंकि प्रतिष्ठा का सवाल है। वह लोगों से कहता रहता है, असफलता ही मेरा भाग्य है। सारी दुनिया मेरे खिलाफ है। नियति मेरे विपरीत है, परमात्मा मेरे विपरीत काम कर रहा है! यह वह इतनी दफे कह चुका होता है कि अब उसे डर लगता है कि कहीं मैं सफल न हो जाऊं। नहीं तो मेरे पुराने वक्तव्यों का क्या होगा! तो अगर सफलता हाथ में भी आती हो, तो वह चूक जाएगा, छोड़ देगा, और फिर कहेगा कि देखो, नियति, भाग्य! मेरे को सफलता मिलने वाली ही नहीं है।
अपने ही दुश्मन बनकर हम जीते हैं। अपने मित्र बनकर जीने की बात है।
 
(('सारे संस्कार अनित्य हैं' इसको जब कोई प्रज्ञा से देख लेता है तब उसको दुखों से निर्वेद प्राप्त होता है -- ऐसा है यह विशुद्धि का मार्ग !))

विष्णु शिव से मिलने कैलाश आए थे। उनके वाहन हैं गरुड। वे विष्णु को उतार कर द्वार पर बाहर ही रुके थे, तभी उनकी दृष्टि तोरण पर बैठे भय से कांपते एक कपोत पर पडी। उन्होंने उससे भय का कारण पूछा। वह कपोत रोने लगा और बोलाः 'अभी-अभी यमराज भीतर गए हैं। वे मुझे देख ठिठके, विस्मयपूर्वक निहारा और फिर मुस्कुरा कर गदा हिलाते हुए आगे बढ गए। उनकी यह भेद-भरी हंसी मेरी मृत्यु की निश्चित सूचना के अतिरिक्त और कुछ नहीं है। मेरा अंत निकट है।' वह कपोत और जोर-जोर से रोने लगा। गरुड ने कहाः 'छिः छिः! तू व्यर्थ ही इतना भयातुर है। तू अभी युवा है, इसलिए रोग से मरने की तेरी संभावना नहीं। रहा शत्रु का भय, सो आ मेरी पीठ पर बैठ। निमिष मात्र में तुझे यहां से करोड-करोड योजन दूर लोकालोक पर्वत पर पहुंचा देता हूं, जहां तेरे किसी शत्रु के होने की कोई संभावना ही नहीं है।' यह आश्वासन पा कपोत की जान में जान आई और निमिष मात्र में ही गरुड ने उसे ऐसी निर्जन उपत्यका में पहुंचा दिया, जहां वह अजातशत्रु हो विचरण कर सकता था। किंतु गरुड के लौटते ही उनकी भेंट द्वार से निकलते यमराज से हुई। यमराज की दृष्टि तोरण पर थोडी ही देर पहले बैठे कपोत को खोज रही थी। गरुड ने हंस कर कहाः 'महाराज, वह कपोत अब यहां नहीं है। वह तो करोडों योजन दूर लोकालोक पर्वत पर निर्भय हो विचरण कर रहा है। मैं उसे अभी-अभी वहां छोड कर लौटा हूं!' यह सुन यमराज खूब हंसने लगे और बोलेः 'तो आखिर वहां पहुंचा ही दिया? मैं यही सोच कर और उसे यहां देख विस्मित हुआ कि वह यहां कैसे? उसे तो थोडे ही क्षणों बाद लोकालोक पर्वत पर मृत्यु के मुंह में जाना है!'