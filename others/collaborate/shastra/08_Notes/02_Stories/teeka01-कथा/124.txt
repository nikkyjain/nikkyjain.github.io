एक अंधी स्त्री न्यूयॉर्क के एक रास्ते पर रास्ता पार करने के लिए खड़ी थी । प्रतीक्षा कर रही थी कि कोई आ जाए और राह पार करवा दे । तभी किसी ने उसके कंधे पर हाथ रखा । और जिसने कंधे पर हाथ रखा उसने कहा, क्या हम दोनों साथ-साथ रास्ता पार कर सकते हैं? उस स्त्री ने कहा, मैं प्रतीक्षा ही कर रही थी । आओ ।
दोनों ने हाथ में हाथ डाला और पार हुए । जब उस तरफ पहुंच गए तो स्त्री ने कहा, बहुत-बहुत धन्यवाद कि आपने मुझे रास्ता पार करवाया । वह आदमी घबड़ाया । उसने कहा, क्या मतलब? धन्यवाद तो मुझे देना चाहिए । मैं अंधा हूं रास्ता तो तुमने मुझे पार करवाया । तब तो दोनों घबड़ा गए, पसीना आ गया । रास्ता तो पार हो गए थे, लेकिन तब पता चला, दोनों अंधे थे । 

((अंधों को पता भी कैसे चले कि हम किसी अंधे के पीछे चल रहे हैं? कतारें लगी हैं । क्यू लगे हुए हैं । तुम अपने आगे वाले को पकड़े हो, आगे वाला अपने आगेवाले को पकड़े हुए है । सबसे आगे कोई महाअंधा महात्मा की तरह चल रहा है । चले जा रहे हैं । न तुम्हें पता है, न तुम्हारे आगेवाले को पता है । अंधा अंधा ठेलिया, दोनों कूप पड़ंत ।))

महर्षि महेश योगी के गुरु ब्रह्मानंद सरस्वती जब युवा थे, प्रकट / प्रगाढ़ खोजी थे । गुरु की तलाश में थे । किसी व्यक्ति की खबर मिली कि वह ज्ञान को उपलब्ध हो गया है, तो वह भागे हिमालय पहुंचे । वह आदमी मृगचर्म बिछाये, बिलकुल जैसा योगी होना चाहिए वैसा योगी दिखायी पड़ता था । प्रभावशाली आदमी मालूम पड़ता था । सशक्त, बलशाली! इस युवा ने--ब्रह्मानंद ने--पूछा कि महाराज! यहां कहीं आपकी झोपड़ी में थोड़ी अग्नि मिल जाएगी? अग्नि! हिंदू संन्यासी अग्नि नहीं रखते अपने पास । न अग्नि जलाते हैं । उन्होंने कहा, तुझे इतना भी पता नहीं है कि संन्यासी अग्नि नहीं छूते । फिर भी उस युवा ने कहा, फिर भी महाराज! शायद कहीं छिपा रखी हो । वह जो योगी थे, बड़े आग हो गये, बड़े नाराज हो गये, चिल्लाकर बोले कि नासमझ कहीं का! तुझे इतनी भी अकल नहीं कि हम और अग्नि चुराकर रखेंगे! क्या समझा है तूने हमें? तो ब्रह्मानंद ने कहा, महाराज! अगर अग्नि नहीं है, नहीं छुपायी, तो ये लपटें कहां से आ रही हैं? लपटें तो आ गयीं ।
ऊपर से थोपकर कोई अभिनय कर सकता है । यह घटना मुझे प्रीतिकर लगी । अग्नि छुपाने का सूत्र भी इसमें साफ है । यह बाहर की अग्नि को छूने की बात नहीं, न बाहर की अग्नि रखने न रखने से कुछ फर्क पड़ता है, यह तो भीतर की आग संन्यासी न छुए । लेकिन ध्यान की जब तक वर्षा न हो जाए, भीतर की आग बुझती नहीं । जब तक ध्यान की रसधार न बहे, तब तक भीतर कुछ अंगारे-सा जलता ही रहता है, चुभता ही रहता है ।

((महावीर - मूल धर्म है ध्यान । जिसने ध्यान साध लिया, सब साध लिया ।))

स्वामी राम ने संस्मरण लिखा है कि वे जब जापान गए, तो उन्होंने वहां देवदार के आकाश को छूने वाले वृक्षों को एक-एक बालिश्त का देखा, एक-एक बित्ते का देखा । वह बहुत हैरान हुए । वृक्ष छोटे पौधे नहीं थे, सौ-सौ, डेढ़-डेढ़ सौ वर्ष पुराने थे । लेकिन उनकी ऊंचाई एक बालिश्त थी ।
उन्होंने मालियों से पूछा कि इसका राज क्या है?
मालियों ने गमले उलटा कर बताया । नीचे से गमले टूटे हुए थे । और नियमित रूप से वृक्षों की जड़ें काट दी जाती थीं । नीचे जड़ें नहीं बढ़ पाती थीं, ऊपर वृक्ष नहीं बढ़ पाता था । वृक्ष पुराना होता जाता, बूढ़ा हो जाता, लेकिन बालिश्त से ऊपर न उठ पाता । क्योंकि उठने के लिए जड़ों का नीचे जाना जरूरी है, जमीन में प्रवेश करना जरूरी है । वृक्ष उतना ही ऊपर जाता है, जितना नीचे उसकी जड़ें चली जाती हैं । अब अगर माली यह तय कर ले कि जड़ों को नीचे पहुंचने ही नहीं देना है, काटते चले जाना है, तो वृक्ष बूढ़ा होता जाएगा, लेकिन बड़ा नहीं होगा ।

((मनुष्य को बड़ा करने की हमारी जो व्यवस्था है, वह जड़ों को काटने वाली है । इसलिए जितने लोग हमें दिखाई पड़ते हैं जमीन पर, वे बालिश्त भर ऊंचे उठ पाए । वे लोग आकाश को भी छू सकते थे । जहर हम जड़ों में डाल देते हैं ।))

एक आदमी था, जो एक गुरु पर विश्वास करता था। लेकिन गांव में बहुत गुरु थे। तो उस गुरु ने उसके कान में घंटे बांध दिए थे। वह इसलिए कि कहीं चलते-फिरते, संयोग से भी किसी दूसरे गुरु की बात सुनाई न पड़ जाये। वे घंटे बजते रहते। उसको कुछ और सुनाई न पड़ता। लेकिन ध्यान रहे, उसको अपने गुरु की बात भी सुनाई पड़ना बंद हो गई। क्योंकि घंटे तब भी बजते रहते थे। घंटों को थोड़े ही पता है कि तुम अपने गुरु के पास गये हो कि दूसरे गुरु के पास गये हो। घंटे तो बजते ही रहते हैं।
ध्यान रखना, जो गुरु अपने पर रोकेगा, जो दूसरे, इस विराट जगत के चारों दिशाओं में जाने से बाधा डालेगा, शिष्य उसके पास भी आना बंद हो जायेगा। निकट बना रहे लेकिन घंटाकर्ण होगा।

((भय घृणा पैदा कर सकता है, प्रेम कैसे पैदा करेगा?))

एक दिन शैतान ने लौटकर अपनी पत्नी को कहा कि अब मैं बिलकुल बेकार हो गया हूं अब मुझे कोई काम ही न रहा। उसकी पत्नी बहुत हैरान हुई और पूछा, आप और बेकार! लेकिन आप कैसे बेकार हो गए? आपका काम तो शाश्वत है! लोगों को बिगाड़ने का काम तो सदा चलेगा; यह बंद तो होनेवाला नहीं। यह कैसे बंद हो गया? आप कैसे बेकार हो गए? उस शैतान ने कहा, मैं बेकार बड़ी मुश्किल से हो गया, बड़े अजीब ढंग से हो गया। अब मेरा जो काम था वह मंदिर और मस्जिद में, तथाकथित साधु, पंडित और पुजारी कर देते हैं; मेरी कोई जरूरत नहीं है। आखिर भगवान से ही लोगों को भटकाता था। अब भगवान की तरफ कोई जाता ही नहीं! बीच में मंदिर खड़े हैं, वहीं भटक जाता है। हम तक कोई आता ही नहीं मौका कि हम भगवान से भटकाएं।

((यश की दौडवाला और तेजी से दौड़ने लगता है। वह अपने कान बंद कर लेता है कि सुनाई न पड़े कि कुछ भी नहीं मिला।))