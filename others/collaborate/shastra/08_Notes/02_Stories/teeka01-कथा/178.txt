एक यहूदी हसीद, उसने एक किताब लिखी है । हसीद क्रांतिकारी फकीर हैं । और यहूदी पुरोहित वर्ग उनके विपरीत है, जैसा कि सदा होता है । इस हसीद ने एक किताब लिखी और अपने प्रधान यहूदी पुरोहित के पास भेजी । जिसके हाथ भेजी, उससे कहा कि तू देखना, वह क्या व्यवहार करते हैं! कुछ बोलना मत, तुझे कुछ करना नहीं है; सिर्फ देखना, साक्षी रहना ।
उसने जाकर किताब दी । तो जो बड़ा पुरोहित था, वह और उसकी पत्नी दोनों बैठे थे सांझ अपने बगीचे में । उसने किताब दी और उसने कहा कि फलां-फलां हसीद फकीर ने यह किताब भेजी है । उसने मुश्किल से हाथ में ले पाया था, जैसे ही सुना कि हसीद ने भेजी है, उसने जोर से किताब फेंक दी सड़क की तरफ और कहा, ऐसी अपवित्र किताब को मैं हाथ भी न लगाना चाहूंगा ।
उसकी पत्नी ने कहा, लेकिन इतने कठोर होने की जरूरत क्या है? घर में इतनी किताबें हैं, इसको भी रख दिया होता! और फेंकना भी था तो इस आदमी के चले जाने पर फेंक सकते थे । ऐसा असंस्कृत व्यवहार करने की जरूरत क्या है? रख देते, किताबें इतनी रखी हैं, एक किताब और रख जाती । और फेंकना ही था, तो पीछे कभी भी फेंक देते । इतनी जल्दी क्या थी!
यह उस आदमी ने खड़े होकर सुना । उसके मन में खयाल आया कि पत्नी भली है । लौट कर उसने अपने गुरु को कहा कि पुरोहित तो बहुत दुष्ट आदमी मालूम होता है । उसको तो कभी आप अपने में उत्सुक कर पाएंगे, इसकी कोई आशा नहीं है । लेकिन उसकी पत्नी कभी आप में उत्सुक हो सकती है ।
उस फकीर ने कहा, पहले पूरी कथा तो कहो; तुम व्याख्या मत करो । हुआ क्या?
उसने कहा, हुआ इतना ही कि पुरोहित ने तो किताब लेकर ऐसे फेंक दी, जैसे जहर हो । और कहा कि फेंको इसे, यहां मैं हाथ भी नहीं लगाऊंगा । इतनी अपवित्र को मैं छू भी नहीं सकता । और उसकी पत्नी ने कहा कि ऐसी जल्दी क्या थी? रख देते, घर में बहुत किताबें थीं, पड़ी रहती । और फेंकना था तो पीछे फेंक देते । इतना अशिष्ट होने की कोई आवश्यकता नहीं है ।
हसीद कहने लगा कि कभी पुरोहित से तो हमारा संबंध भी बन जाए, उसकी पत्नी से कभी न बन सकेगा । उस फकीर ने कहा, पुरोहित से हमारा कभी संबंध बन ही जाएगा । जो इतनी घृणा से भरा है, वह कितनी देर इतनी घृणा से भरा रहेगा? आखिर प्रेम प्रतीक्षा करता होगा, वह लौट आएगा । लेकिन जो इतनी उपेक्षा की बात कह रही है कि रख देते, पड़ी रहती, indifferent, पीछे फेंक देते, कोई हर्जा न था, शिष्टाचार का तो खयाल रखो, उस स्त्री का हमारे प्रति कोई भी भाव नहीं है; न घृणा का, न प्रेम का । उससे हमारा संबंध बहुत मुश्किल है । लेकिन पुरोहित से हमारा संबंध बन ही जाएगा । तुम देखोगे कि पुरोहित अब तक किताब उठा कर पढ़ रहा होगा । तुम जाओ वापस ।
उसने कहा, क्या बात करते हैं! वह पढ़ेगा कभी?
तुम वापस जाओ, तुम व्याख्या मत करो । तुम जाकर फिर देखो ।
लौट कर उसने देखा, द्वार बंद हैं । खिड़की से झांका, पुरोहित वह किताब लेकर पढ़ रहा है ।
जीवन ऐसा है! उसमें जो गाली दे जाता है, वह प्रेम करने की क्षमता जुटा कर ले जाता है । उसमें जो प्रेम प्रकट कर जाता है, वह गाली देने की क्षमता जुटा कर ले जाता है । विपरीत संयुक्त है । जो आदर करता है, वह अनादर करने की क्षमता इकट्ठी करने लगता है । जो अनादर करता है, वह क्षमा मांगने के लिए उत्सुकता इकट्ठी करने लगता है । अगर कोई जीवन को ऐसा देख पाए, तब न मित्र मित्र, न शत्रु शत्रु! तब चीजें एक विराट पैटर्न में, एक विराट ढांचे में दिखाई पड़ने लगती हैं, एक gestalt में दिखाई पड़ने लगती हैं ।

दो उपाय हैं । धूप पड़ रही है बाहर । तो एक रास्ता तो यह है कि मैं छाता लगा कर जाऊं । तब मैं धूप को दुश्मन मान कर रोक रहा हूं । और एक रास्ता यह है कि मैं शरीर को ऐसा बलिष्ठ करके जाऊं कि धूप मुझे पीड़ा न दे पाए । लाओत्से कहेगा कि उचित है कि शरीर को बलिष्ठ करके जाओ; और तब धूप तुम्हें मित्र मालूम पड़ेगी । क्योंकि न इतनी धूप पड़ती, न तुम इतना शरीर को बलिष्ठ करके जाते । शरीर को ऐसा बलिष्ठ करके जाओ कि धूप शत्रु मालूम न पड़े । धूप तो कमजोर शरीर को शत्रु मालूम पड़ रही है ।
यह जो हमारा, हम जिस ढंग से सोचते हैं, उस पर निर्भर करता है कि हम कोई सहयोग का मार्ग खोजें । जीवन और हमारे बीच सहयोग स्थापित हो ।

((पश्चिम के सोचने के ढंग का अर्थ होता है तर्क, पूरब के सोचने के ढंग का अर्थ होता है अनुभूति । ))

एक बहुत अदभुत आदमी हुआ है, इकहार्ट। उसने मजाक में एक दिन परमात्मा से सुबह प्रार्थना की है। लेकिन उसकी प्रार्थना कीमती है और मन में रख लेने जैसी है। इकहार्ट ने एक दिन सुबह प्रार्थना की परमात्मा से कि हे प्रभु, मेरे दुश्मनों से तो मैं निपट लूंगा, मेरे मित्रों से तू निपट ले; उनसे मैं बिलकुल नहीं निपट पाता।
इकहार्ट का शिष्य साथ में था। उसने यह प्रार्थना सुनी। वह बड़ा हैरान हुआ। हैरान इसलिए हुआ कि सवाल तो दुश्मनों से ही होता है निपटने का; मित्रों से तो कोई सवाल नहीं होता! और यह इकहार्ट क्या पागलपन की बात कह रहा है। कहीं गलती तो नहीं हो गई शब्दों की जमावट में! इकहार्ट जैसे ही प्रार्थना के बाहर हुआ, मित्र ने हाथ पकड़ा और कहा कि मालूम होता है, तुम कुछ भूल कर गए। यह तुमने क्या कहा! मित्रों से निपटने की कोई जरूरत ही नहीं है। और तुमने परमात्मा से कहा कि शत्रुओं से तो मैं निपट लूंगा, मेरे मित्रों से तू निपट ले।
इकहार्ट ने कहा कि मैं तुझसे कहता हूं कि जिन-जिन को हमने मित्र समझा है, वे ही हमारे शत्रु हैं, और उनसे निपटना बड़ा मुश्किल है। और उनमें सबसे बड़ा मित्र है मैं, ईगो। यह बहुत मित्र मालूम पड़ता है। हम इसी को तो जिंदगीभर बचाते हैं। यही है जहर, क्योंकि यही 'मैं' शरण न जाने देगा; यही 'मैं' सिर न झुकाने देगा; यही 'मैं' छोड़ने न देगा आपको कि आप let go में पड़ जाएं। कह दें कि ठीक।
कभी देखें। कभी देखें, जमीन पर ही लेट जाएं। किसी मंदिर में जाने की उतनी जरूरत नहीं है। जमीन पर ही लेट जाएं चारों हाथ-पैर छोड़कर, और कह दें परमात्मा से कि अब घंटेभर तू ही है, मैं नहीं। और पड़े रहें घंटेभर। अपनी तरफ से कोई बाधा न दें। सिर्फ पड़े रहें, जैसे कि मुर्दा पड़ा हो या कोई छोटा बच्चा अपनी मां की गोद में सिर रखकर सो गया हो। करते रहें, करते रहें। एक पंद्रह-बीस दिन के भीतर आपको शरण का क्या अर्थ है, वह पता चलेगा। यह शब्द नहीं है, यह अनुभव है।

((बूंद सागर में गिर जाती है और एक हो जाती है।))

पश्चिम में एक बहुत अनूठी किताब कुछ वर्षों पहले प्रकाशित हुई, उस किताब का नाम है : the intimate enemy । वह पति-पत्नी के संबंधों के संबंध में किताब है । लेकिन यह तो सूझ इसको अभी-अभी आई। उर्दू में शब्द है, हिंदी में भी उपयोग होता है : खसम। खसम का मतलब होता है, पति। और खसम का मतलब शत्रु भी होता है। मूल अरबी में तो शत्रु होता है। कैसे शत्रु से पति हो गया, बड़े आश्चर्य की बात है। कोई जोड़ नहीं दिखाई पड़ता। मूल शत्रु है, फिर पति कैसे हो गया? जरूर लोग पकड़ गए होंगे बात। सूत्र समझ में आ गया होगा, खयाल में आ गया होगा कि जिससे प्रेम है, उससे दुश्मनी भी है।