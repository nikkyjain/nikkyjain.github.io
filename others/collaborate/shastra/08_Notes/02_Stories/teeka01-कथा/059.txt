एक चोर भागा । सिपाहियों ने उसका पीछा किया । कोई रास्ता न देख कर एक नदी के किनारे पहुंच कर,वह तैरना जानता नहीं था, नदी गहरी, वह घबड़ा गया । पास में ही एक साधु महाराज धूनी जमाए बैठे थे । आख बंद किये बैठे थे । वह भी जल्दी से पानी में डुबकी ले कर धूल शरीर पर डाल कर बैठ गया आख बंद करके । वे जो सिपाही उसका पीछा करते आ रहे थे अचानक आ कर उसके पैर छुए । वह बड़ा हैरान हुआ कि हद नासमझी हमने भी की, अब तक चोरी करते रहे नाहक, यह तो सब कुछ बिना ही उसके हो सकता है ! वह बैठा ही रहा । सिपाहियों ने बहुत कुछ प्रश्न उठाये, मगर उसने कोई उत्तर... उत्तर उसके पास कोई था भी नहीं । लेकिन सिपाहियों ने समझा कि बड़ा मौनी बाबा है । गांव में खबर ले गये कि एक मौनी बाबा आये हैं । लोग आने लगे । संख्या बढ़ने लगी । राजमहल तक खबर पहुंची । खुद राजा आया । उसने चरण छुए और कहा : 'महाराज कब से मौन लिए हो ?' मगर वे बैठे हैं । वे उत्तर देते ही नहीं ।
वह चोर मन में सोचने लगा कि हद हो गई, इन्हीं के घर से मैं ठीकरे चुरा-चुरा कर काम चलाता था, और अब तो हीरे-जवाहरात चरणों में आने लगे, लोग सोने के आभूषण चढ़ाने लगे, रुपये चढ़ाने लगे । ये वे ही लोग हैं जो उसे पकड़वा देते ।
जब सम्राट आया तो उससे न रहा गया । उसने कहा कि नहीं, मेरे पैर मत छुए ! मैं चोर हूं ! और एक सीमा होती है । लेकिन एक बात पक्की है कि अब मैं चोर होने वाला नहीं । क्योंकि मैं बिलकुल पागल था । किसी ने मुझे बताई नहीं यह तरकीब पहले । यह तो अचानक हाथ लगी । और मैं बिलकुल झूठा संन्यासी हूं और इतना समादर, इतना आदर मिल रहा है-काश मैं सच्चा होता !

((जिस आदमी के जीवन में आभार हो, वह आदमी धार्मिक । जिसके जीवन में शिकायत हो, वह अधार्मिक ।))

चार्ली चैपलिन के जन्मदिन पर इंग्लैंड में एक समारोह आयोजित किया गया। और सारे इंग्लैंड से अभिनेता बुलाये गये, जो चार्ली चैपलिन का अभिनय करें। और तीन पुरस्कार थे। बड़े पुरस्कार थे। खुद सम्राट उन पुरस्कारों को बांटेगा। लाखों रुपये उनके साथ थे। चार्ली चैपलिन को मजाक सूझी। उसने कहा, मैं भी इसमें किसी और नाम से सम्मिलित क्यों न हो जाऊं! और मुझे तो प्रथम पुरस्कार निश्चित है। मैं खुद ही चार्ली चैपलिन हूं। किसी ने यह सोचा भी नहीं था कि चार्ली चैपलिन इसमें सम्मिलित हो जायेगा। वह एक दूसरे गांव से सम्मिलित हो गया। सौ लोग चुने गये, उनमें एक वह भी था। फिर सौ की अंतिम प्रतियोगिता हुई। और वह हैरान हुआ। घटना तो तब खुली। जब सारी दुनिया हंसी। वह नंबर तीन आया! खुद चार्ली चैपलिन, चार्ली चैपलिन का अभिनय करने में नंबर तीन आया। नकलची बाजी मार ले गये। मार ही ले जायेंगे हमेशा। क्योंकि नकलची बंधी हुई लीक से चलेगा। चार्ली चैपलिन सहज रहा होगा। सहज में कुछ नया आ जायेगा। लीक पर चलने वाला सदा पुराने को पकड़े रहेगा।

((सभी परंपरायें समय के साथ सड़ जाती हैं। लेकिन अंधों को दिखाई नहीं पड़ता।  वे लीक की तरह चलते चले जाते हैं।))

एक आदमी बुलबुल-जैसी आवाजें निकालने में इतना कुशल हो गया था कि मनुष्य की बोली उसे भूल ही गई थी। उस व्यक्ति की बडी ख्याति थी और लोग, दूर-दूर से उसे देखने और सुनने जाते थे। वह अपने कौशल का प्रदर्शन बादशाह के सामने भी करना चाहता था। बडी कठिनाई से वह बादशाह के सामने उपस्थित होने की आज्ञा पा सका। उसने सोचा था कि बादशाह उसकी प्रशंसा करेंगे और पुरस्कारों से सम्मानित भी। अन्य लोगों द्वारा मिली प्रशंसा और पुरस्कारों के कारण उसकी यह आशा उचित ही थी। लेकिन बादशाह ने उससे कहा -- महानुभाव, मैं बुलबुल को ही गीत गाते सुन चुका हूं, मैं आपसे बुलबुल के गीतों को सुनने की नहीं, वरन उस गीत को सुनने की आशा और अपेक्षा रखता हूं, जिसे गाने के लिए आप पैदा हुए हैं। बुलबुलों के गीतों के लिए बुलबुलें ही काफी हैं। आप जाएं और अपने गीत को तैयार करें और जब वह तैयार हो जाए तो आवें। मैं आपके स्वागत के लिए तैयार रहूंगा और आपके लिए पुरस्कार भी तैयार रहेंगे।

((निश्चय ही जीवन दूसरों की नकल के लिए नहीं, वरन स्वयं के बीज में जो छिपा है, उसे ही वृक्ष बनाने के लिए है। जीवन अनुकृति नहीं, मौलिक सृष्टि है।))