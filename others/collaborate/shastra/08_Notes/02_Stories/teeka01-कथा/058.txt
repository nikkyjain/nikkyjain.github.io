गुरजिएफ जब छोटा बच्चा था, उसको एक फल बहुत अच्छा लगता था । और फल भी रसीला था । लेकिन पेट के लिए दुखदायी था । उसके बाप ने कई बार उसे मना किया । वह सुनने को राजी न था । वह चोरी से खाने लगा । तो बाप एक दिन एक टोकरी भर कर फल ले आया और उसने इसे बिठा लिया अपने पास और रख लिया हाथ में डंडा और कहा : 'तू खा !'
गुरजिएफ तो समझा नहीं कि मामला क्या है । पहले तो बड़ा प्रसन्न हुआ कि बाप को हुआ क्या, दिमाग फिर गया है ! क्योंकि हमेशा मना करते हैं, घर में फल आने नहीं देते हैं । मगर बाप डंडा ले कर बैठा था तो उसे खाना पड़ा । पहले तो रस लिया-दो-चार आठ-दस फल-इसके बाद तकलीफ होनी शुरू हुई । मगर बाप है कि डंडा लिये बैठा है, वह कहता है कि यह टोकरी पूरी खाली करनी पड़ेगी । उसकी आख से आंसू बहने लगे, और खाया नहीं जाता । अब वमन की हालत आने लगी और बाप डंडा लिये बैठा है और वह कहता है कि फोड़ दूंगा, हाथ-पैर तोड़ दूंगा, यह टोकरी खाली करनी है ! उसने टोकरी खाली करवा कर छोड़ी ।
पंद्रह दिन गुरजिएफ बीमार रहा, उल्टी हुई, दस्त लगे; लेकिन उसने बाद में लिखा है कि उस फल से मेरा छुटकारा हो गया । फिर तो उस फल को मैं वृक्ष में भी देखता तो मेरे पेट में दर्द होने लगता । बाजार में बिकता होता तो मैं आँख बचा कर निकल जाता । रस की तो बात दूर, विरस पैदा हुआ ।