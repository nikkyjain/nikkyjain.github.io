बुद्ध एक गांव के पास से निकलते थे, कुछ लोगों ने उनके ऊपर पत्थर फेंके और उन्हें गालियां दीं और अपमानित किया । बुद्ध ने उन मित्रों से कहा -- मुझे दूसरे गांव जल्दी जाना है, अगर तुम्हारी बात पूरी हो गई हो, तो मैं जाऊं? या तुम्हारे पत्थर अगर तुम्हें और फेंकने बाकी हों तो मैं थोड़ा और रुकूँ । लेकिन ज्यादा देर मैं न रुक सकूंगा, दूसरे गांव मुझे जल्दी पहुंचना है । 
उन लोगों ने कहा -- हमने न तो कोई बातें कहीं हमने तो स्पष्ट ही अपमान किया है और गालियां दी हैं और हमने पत्थर फेंके हैं, लेकिन क्या आपको यह दिखाई नहीं पड़ता कि ये गालियां हैं, अपमान है? और आपकी आंखों में कोई क्रोध दिखाई नहीं पड़ रहा है ।
बुद्ध ने कहा -- अगर दस वर्ष पहले तुम आए होते, तो तुम मुझे क्रोधित करने में समर्थ हो जाते, क्योंकि तब मैं था ही नहीं, तब मेरे भीतर सारी क्रियाएं यांत्रिक थीं । मुझे कोई गुदगुदा देता तो मुझे हंसी आती, और मेरा कोई आदर करता तो मैं प्रसन्न होता, और मुझे कोई गालियां देता तो मैं अपमानित होता । ये सारी क्रियाएं बिलकुल यंत्र की भांति होती हैं, मैं इनका मालिक नहीं । लेकिन तुम थोड़ी देर करके आए हो, अब मैं अपना मालिक हो गया हूं । अब कुछ भी मेरे भीतर होता नहीं, जो मैं करना चाहता हूं वही होता है । जो मैं करना चाहता हूं वही होता है । जो मैं नहीं करना चाहता अगर वह मेरे भीतर होता हो तो उसे कर्म नहीं कहा जा सकता, वह एक्शन नहीं है, वह रिएक्शन है, वह प्रतिक्रिया है, प्रतिकर्म है ।

एक छोटा सा लडका पहली बार अपने गांव के पास के जंगल में गया था। वह एकांत से भयभीत और बहुत चैकन्ना था। तभी उसे झाडियों में कुछ सरसराहट सुनाई पडी। निश्चय ही कोई व्यक्ति छिपा हुआ उसका पीछा कर रहा था। उसने जोर से चिल्ला कर पूछाः 'कौन है? ' और भी जोर से पहाडियों ने पूछाः 'कौन है? ' अब तो किसी के छिपे होने का उसे पूर्ण निश्चय हो गया। भयभीत तो वह वैसे ही था। उसके हाथ-पैर कांपने लगे और हृदय जोर-जोर से धडकने लगा। लेकिन स्वयं को साहस देने के लिए उसने छिपे हुए आदमी से कहाः 'डरपोक!' प्रतिध्वनि हुईः 'डरपोक!' अंतिम बार उसने शक्ति जुटाई और चिल्लायाः 'मैं मार डालूंगा!' पहाड और जंगल भी जोर से चिल्लाएः 'मैं मार डालूंगा!' तब वह लडका सिर पर पैर रख कर गांव की ओर भागा। उसके ही पैरों की प्रतिध्वनि उसे ऐसी लगती थी जैसे वह आदमी उसका पीछा कर रहा है। अब उसमें लौट कर देखने का भी साहस नहीं था। वह घर के द्वार पर जाकर गिर पडा और बेहोश हो गया। होश में आने पर सारी बात पता चली। सुन कर उसकी मां खूब हंसी और बोलीः 'कल फिर वहीं जाना और जो मैं बताऊं वह उस रहस्यमय व्यक्ति से कहना। मैं तो उससे भलीभांति परिचित हूं। वह तो बहुत ही भला और प्यारा आदमी है।' वह लडका कल फिर वहां गया। उसने जाकर कहाः 'मेरे मित्र!' प्रतिध्वनि हुईः 'मेरे मित्र!' इस मैत्रीपूर्ण ध्वनि ने उसे आश्वस्त किया। उसने कहाः 'मैं तुम्हें प्रेम करता हूं!' पहाडों ने, जंगलों ने, सभी ने दुहरायाः 'मैं तुम्हें प्रेम करता हूं!' क्या प्रतिध्वनि की कथा ही हमारे तथाकथित जीवन की कथा नहीं है? और क्या हम सब संसार के जंगल में ऐसे बाल अजनबी ही नहीं हैं, जो अपनी ही प्रतिध्वनियों को सुनते हैं, भयभीत होते हैं और भागते हैं? क्या सच ही स्थिति ऐसी ही नहीं है? लेकिन स्मरण रहे कि 'मैं मार डालूंगा!' यह प्रतिध्वनि है, तो 'मैं तुम्हें प्रेम करता हूं!' यह भी प्रतिध्वनि ही है। 