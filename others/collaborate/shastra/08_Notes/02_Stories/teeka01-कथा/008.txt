एक आदमी जुआरी है, बड़ा जुआरी है ! सब गंवा दिया है । एक रात घर लौटा देर से । जूआ खेलकर ही लौटा था । पत्नी नाराज थी । उसने कहा -- तुम फिर पहुंच गये जुआ-घर ! अब बचा क्या है ? उसने कहा, 'जुआ-घर नहीं गया था, महाभारत हो रही थी रास्ते में, वहां बैठकर सुन रहा था । रास्ते से निकला, वहां महाभारत हो रही थी, वह देखता आया था ।' कुछ और बहाना न मिला तो यही उसने कह दिया । पत्नी ने कहा, 'मैं मान नहीं सकती, तुम और महाभारत सुनने गये ! तुम्हारे कपड़े से, तुम्हारे चेहरे से जुए-घर की बास आती है ।'
उसने कहा -- सुन देवी ! और वहां मैंने यह भी सुना महाभारत में कि युधिष्ठिर खुद जुआ खेलते थे । धर्मराज ! और जुआ खेलते थे । तू मेरे पीछे नाहक पड़ी है । इससे साफ सिद्ध होता है कि जुआ एक धार्मिक कृत्य है, युधिष्ठिर खेलते थे और धर्मराज थे ।
पत्नी ने कहा -- तो फिर ठीक है । तो सोच राखिओ, कि द्रौपदी के पांच पति थे ।

((तुम्हारा विरोध, तुम्हारे रस की घोषणा है । लड़ना मत, अन्यथा हारोगे । इस जीवन का यह विरोधाभासी नियम ठीक से समझ लेना : जिससे तुम लड़े उसी से तुम हारोगे । लड़ना ही मत ! संघर्ष सूत्र नहीं है विजय का । साक्षी ! बैठ कर देखते रहो । अब बंदर उछल-कूद रहे हैं, करने दो । वे अपने स्वभाव से ही चले जाएंगे । तुमने अगर उत्सुकता न ली ।, तो बार-बार तुम्हारे द्वार न आएंगे । तुमने अगर उत्सुकता ली -- पक्ष में या विपक्ष में -- तो दोस्ती बनी ।))

मेरे एक मित्र हैं, लेखक हैं । उनकी शादी हुई तो जिस घर में गए-देहाती हैं-जिस घर में शादी हुई, वह बड़ा संस्कारशील, कुलीन घर है । छोटी-छोटी पूड़ी! तो वे एक पूड़ी का एक ही कौर कर जाएं । उनकी पत्नी को शर्म आने लगी । पहली ही दफा विवाह के बाद आए थे पत्नी को लेने । तो उसने ऐसा कोने से छिप कर इशारा किया दो अंगुलियों का । इशारा किया कि दो टुकडे करके तो कम से कम खाओ । वे समझे कि शायद इस घर में दो पूड़ी एक साथ खाई जाती हैं । सो उन्होंने दो पूड़ियों का एक कौर बना लिया । मुझे कहते थे कि बड़ी बदनामी हुई । 

((बोकाजू -- जब भूख लगती है तब भोजन करता हूं और तब सिर्फ भोजन करता हूं । और जब नींद आती है तब, और केवल तब ही सोता हूं । और तब केवल सोता हूं ।))

एक बार बुद्ध कहीं प्रवचन दे रहे थे। अपने प्रवचन ख़त्म करते हुए उन्होंने आखिर में कहा, जागो, समय हाथ से निकला जा रहा है। सभा विसर्जित होने के बाद उन्होंने अपने प्रिय शिष्य आनंद से कहा, चलो थोड़ी दूर घूम कर आते हैं। आनंद बुद्ध के साथ चल दिए। अभी वे विहार के मुख्य दरवाजे तक ही पहुंचे थे कि एक किनारे रुक कर खड़े हो गए।
प्रवचन सुनने आए लोग एक-एक कर बाहर निकल रहे थे। इसलिए भीड़ सी हो गई थी। अचानक उसमे से निकल कर एक स्त्री गौतम बुद्ध से मिलने आई । उसने कहा -- तथागत, मै नर्तकी हूं । आज नगर सेठ के घर मेरे नृत्य का कार्यक्रम पहले से तय था, लेकिन मै उसके बारे में भूल चुकी थी। आपने कहा, समय निकला जा रहा है तो मुझे तुरंत इस बात की याद आई । उसके बाद एक डकैत बुद्ध की ओर आया। उसने कहा, तथागत मै आपसे कोई बात छिपाऊंगा नहीं। मै भूल गया था कि आज मुझे एक जगह डाका डालने जाना था कि आज उपदेश सुनते ही मुझे अपनी योजना याद आ गई। बहुत बहुत धन्यवाद!
उसके जाने के बाद धीरे धीरे चलता हुआ एक बूढ़ा व्यक्ति बुद्ध के पास आया। वृद्ध ने कहा, जिन्दगी भर दुनियादारी की चीजों के पीछे भागता रहा। अब मौत का सामना करने का दिन नजदीक आता जा रहा है, अब मुझे लगता है कि सारी जिन्दगी यूं ही बेकार हो गई। आपकी बातों से आज मेरी आंखें खुल गईं। आज से मैं अपने सारे दुनियादारी / मोह छोड़कर निर्वाण के लिए कोशिश करना चाहता हूं। जब सब लोग चले गए तो बुद्ध ने कहा, देखो आनंद! प्रवचन मैंने एक ही दिया, लेकिन उसका हर किसी ने अलग अलग मतलब निकाला। जिसकी-जितनी झोली होती है, उतना ही दान वह समेट पाता है। निर्वाण प्राप्ति के लिए भी मन की झोली को उसके लायक होना होता है। इसके लिए मन का शुद्ध होना बहुत जरूरी है।
((संसार समय के माध्यम से देखा गया सत्य है। सत्य समय-शून्य माध्यम से देखा गया संसार है।))

एक लंबी और थकान भरी यात्रा में, तीन मुसाफिर साथ हो लिये। उन्होंने अपने पाथेय से लेकर सुख-दुख, सबकी साझेदारी कर ली।
कई दिनों के बाद उन्हें मालूम हुआ कि अब उनके पास सिर्फ कौर भर रोटी और घूंट भर पानी बचा है और वे इस बात के लिये झगड़ने लगे कि यह पूरा भोजन किसको मिले? नहीं बात बनी, तो उन्होंने रोटी और पानी को बांटने की कोशिश की। फिर भी वे किसी निष्कर्ष पर नहीं पहुंच सके।      
जब रात उतरी तब एक ने सो जाने का सुझाव दिया। तय किया कि जागने पर वह व्यक्ति निर्णय करेगा जो रात में सबसे बढ़िया स्वप्न देखेगा।
दूसरी सुबह सूर्योदय के साथ तीनों मुसाफिर नींद से उठे।     
पहले ने कहा, 'यह मेरा स्वप्न है। मैं ऐसे स्थानों में ले जाया गया, जिनका वर्णन नहीं हो सकता। वे ऐसे अपूर्व, अदभुत और प्रशांत थे। और मुझे एक ज्ञानी पुरुष मिला, जिसने मुझे कहा कि तुम भोजन के हकदार हो, क्योंकि तुम्हारा व्यतीत और भावी जीवन, योग्य और सराहनीय है।'
दूसरे ने कहा, 'आश्चर्य की बात है, स्वप्न में मैंने अपने पूरे अतीत और भविष्य को देखा। और मेरे भविष्य में मुझे एक सर्वज्ञ पुरुष मिला, जिसने कहा कि अपने मित्रों से बढ़कर तुम रोटी के हकदार हो, क्योंकि तुम अधिक विद्वान और धैर्यवान हो। तुम्हारा पोषण ठीक से होना चाहिए, क्योंकि तुम निश्चित मनुष्यों के नेता बनने वाले हो।'
तीसरे यात्री ने कहा, 'मेरे स्वप्न में मैंने न कुछ देखा, न कुछ सुना, और न कुछ कहा। मैंने एक दुर्निवार वर्तमान का अनुभव किया, जिसने मुझे मजबूर कर दिया कि मैं उठूं, रोटी और पानी की तलाश करूं और तत्क्षण उनका भोग करूं। और मैंने वही किया।'

((प्रसन्नता सद्भाव की छाया है; वो सद्भाव का पीछा करती है. प्रसन्न रहने का कोई और तरीका नहीं है ।))

कंजूसी में मारवाड़ियों को भी मात कर देने वाले चंदूलाल परेशान सूरत लिए एक दिन मटकानाथ ब्रह्मचारी के पास पहुंचे और बोले, मेरी मदद कीजिए। पिछले दो सप्ताहों से लगातार मुझे एक सपना आ रहा है कि सौ-सौ रुपये के नोट आसमान से बरस रहे हैं, साथ में कुछ दस-दस और पांच-पांच के नोट भी हैं। लेकिन हवा इतनी जोर से चलती है कि सारे रुपये उड़ जाते हैं, जमीन पर गिर ही नहीं पाते। मैं तो इस सपने से बहुत ही परेशान हो गया हूं। रोज-रोज वही का वही बेहूदा सपना। आखिर हर चीज की एक सीमा होती है। मैं तंग आ गया हूं कृपा कर मेरी समस्या को सुलझाइए!
ब्रह्मचारी मटकानाथ ने अपने घड़े जैसी तोंद पर हाथ फेरते हुए कहा, धैर्य रखो भाई चंदूलाल। यह कोई विकट समस्या नहीं है। मैंने कई लोगों के एक से एक बेहूदे और भयानक दुख-स्वप्न तक समाप्त कर दिए हैं। इस तरह के रोगों की एक ही रामबाण दवा है- हनुमान-चालीसा। जैसे ही स्वप्न आए, बस हनुमान जी की जय बोलो और चालीसा पढ़ो। और फिर देखना चमत्कारिक प्रभाव बजरंग बली का! एक पल में नोट बरसने बंद हो जाएंगे।
क्या कहा- चंदूलाल ने गुस्से में कहा- अबे, मेरे तो प्राण ही निकल जाएंगे। अबे, नोटों का बरसना बंद नहीं करवाना, तेज हवा का चलना बंद करवाना है।

((हे शक्तिशाली चेतन! धर्म-अधर्म, सुख-दुख मन के व्यापार हैं । न तू स्वरूपत: कर्ता है और न भोक्ता है । तू तो तत्त्वत: सदैव मुक्त ही है ।))

मुल्ला नसरुद्दीन की पत्नी एक दिन अपने पति से बोली कि पच्चीस साल हो गए विवाहित हुए—कोई मेहमान घर आया था, उसके सामने ही उसने यह बात उठानी ठीक समझी, नसरुद्दीन शायद लज्जित हो जाए—पच्चीस साल हो गए, मैं इस घर में बंदिनी होकर रह रही हूं। कभी हम एक बार भी एक साथ घूमने भी घर के बाहर नहीं निकले!
नसरुद्दीन ने कहा, फजलू की मां, बात का इतना बतंगड़ मत बनाओ। इतनी बात बढ़ा—चढ़ाकर मत कहो। अतिशयोक्ति की तुम्हें आदत हो गई है। जब एक बार घर में स्टोव फट गया था, तो हम दोनों साथ—साथ बाहर निकले थे कि नहीं?

((मैं वही फसल काटता हूं जो मैंने बोई है; अन्यथा कुछ भी हो नहीं सकता।))

एक छोटे बच्चे से स्कूल में शिक्षक ने पूछा, तू इतनी देर से क्यों आया है?
तो उसने कहा, मैं गिर पड़ा और लग गई।
उसके शिक्षक ने कहा, अरे-अरे, मुझे माफ कर! मुझे क्या पता कि तू गिर पड़ा और लग गई। कहां लग गई? कहां गिर पड़ा?
उसने कहा, अब आप यह न पूछें तो अच्छा। बिस्तर पर गिर पड़ा और नींद लग गई!

((ध्यानी को अकेला होना है--इतना अकेला होना है कि वहां कोई परमात्मा भी न रह जाए;))

ढब्बूजी ने अखबार में शराब की बुराइयां छपी देखीं तो अखबार फेंकते हुए कहा, बंद! आज से बिलकुल बंद!
पास ही बैठे चंदूलाल ने पूछा, ढब्बूजी, क्या बंद कर रहे हो? क्या शराब पीना?
जी नहीं, अखबार लेना--ढब्बूजी ने जवाब दिया।

((मृत्यु सबसे बड़ा झूठ है। ))

एक बार एक बुढ़िया एक डाक्टर के पास पहुंची और डाक्टर से बोली, डाक्टर साहब, क्या मैं अब सीढ़ियों के द्वारा चढ़-उतर सकती हूं?
एक महीने पहले ही डाक्टर ने उसके पैर का प्लास्टर छोड़ा था और उसे सीढ़ियां चढ़ने-उतरने के लिए मना किया था। डाक्टर ने बुढ़िया को अच्छी तरह चेक किया और बोला, जी हां, अब आप सीढ़ियां चढ़-उतर सकती हैं।
बुढ़िया ने चैन की सांस लेते हुए कहा, हे भगवान, शुक्र है तेरा! मैं तो पाइप के सहारे चढ़ कर अपने कमरे में जा-जा कर तंग आ गई थी।

((विवाह एक पाठशाला है, जो तुम्हें एक बड़ा पाठ देती है कि दूसरे से तृप्ति नहीं हो सकती और दूसरे से आनंद नहीं मिल सकता। ))

मुल्ला नसरुद्दीन चंदूलाल से -- चंदूलाल, कुछ स्त्रियां ऐसे कपड़े पहनती हैं कि पुरुषों के प्राण निकलते हैं।
चंदूलाल -- हां, कुछ स्त्रियां भोजन भी ऐसा ही पकाती हैं।

((अल्बर्ट आइंस्टीन - तुम अपने शुभ कर्मों रूपी बीज बोते रहो, क्योंकि तुम्हें पता नहीं है कि इनमें से कौन सा फल देगा, हो सकता है कि सभी फल देने वाले हो जाएं ।))

एक पेड पर तोता बैठा था वो अपनी भाषा मे रटा जा रहा था; नीचे चार मित्र बैठे थे । उन लोगो ने आपस मे बात करी कि ये तोता कया बोल रहा है । पहला मित्र जो व्यापारी था वो बोला -- तोता बोल रहा है 'लूण-तेल-अदरक'; दूसरा मित्र जो पहलवान था वो बोला -- नहीं-नहीं तोता बोल रहा है 'दंड-बैठक-कसरत'; तीसरा जो पनवाड़ी था, बोला -- तोता कहा रहा है 'पान-बीड़ी-सिगरेट'; चौथा, जो भक्त था, बोला -- नहीं-नहीं तोता कह रहा है 'सीता-राम-दशरथ' ।

((फूलों को सोने की कसने की कसौटी पर कस-कस कर मत देखना, नहीं तो सभी फूल गलत हो जाएंगे ।))

एक पुलिस इंस्पेक्टर एक जेबकतरा से कह रहा था: "जेब काटते हुए तुम्हें कभी शर्म नहीं आती?'
जेबकतरा ने कहा: "आती है साहब, जरूर आती है। तब किसी यात्री की जेब में एक रुपया भी नहीं मिलता तो बहुत शर्म आती है।'

हरयाणवी नौजवान से किसी ने पूछा -- कामयाबी के लिए छठ्ठ रखते हो ? उसने कहा -- छट्ठ तो नहीं लट्ठ रखता हूँ ।

((जो अपने को खोएगा, वही पाएगा। और जो अपने को बचाएगा, बुरी तरह खो जाएगा। अज्ञात का निमंत्रण स्वीकर करो।))

एक देहात में एक आदमी नये-नये खुले बैंक में उधार लेने गया। बैंक के मैनेजर ने पूछा, तुम्हारा काम क्या है? उसने कहा, मैं गाय-बैल बेचने का काम करता हूं। तुम्हारे पास कितने गाय-बैल हैं? उसने कहा, पांच सौ। ठीक है। उसको कोई ज्यादा चाहिए भी नहीं था, केवल दो हजार रुपये उधार मांग रहा था। दो हजार उसने उधार दे दिए। दो महीने बाद वह आकर पैसे चुका गया। जब उसने पैसे चुकाए और थैली खोली, तो उसके पास कम से कम पचास हजार रुपये थे। दो हजार उसने निकाल कर दे दिए नोट और बाकी नोट समेट कर उसने थैली में रख दिए..ऐसे जैसे कागज-पत्तर हों! मैनेजर ने पूछा, इतने रुपये तुम्हारे पास हैं, इनको बैंक में जमा कर दो, ब्याज भी मिलेगा। उसने कहा, ठीक है, तुम्हारे पास कितनी गाय-भैंसें हैं? जब दो हजार रुपये उधार दिए तो पांच सौ गाय-बैल, गाय-भैंसें; तो पचास हजार रुपये दे रहा हूं! गाय-भैंसें कहां हैं?

((शाह की मुहर आने-आने पर; खुदा की मुहर है दाने-दाने पर।))

पति कमरे में शराब पी रहा था,यह देखकर पत्नी गुस्से से बोली:-आपने तो कहा था कि बिना किसी वजह के शराब को हाथ भी नहीं लगाएंगे फिर ये सब क्या है?
पति:-वजह है पगली… वजह है...अब देखो, दीवाली आ रही है बच्चों को राकेट चलाने के लिए खाली बोतल चाहिए कि नहीं?