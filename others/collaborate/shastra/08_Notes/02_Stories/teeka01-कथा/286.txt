एक आदमी एक पहाड़ के रास्ते पर, एक अंधेरी रात में भटक गया। अमावस की रात! हाथ को हाथ न सूझे। बहुत चीख-पुकार मचाई, लेकिन कोई सुनने वाला भी नहीं। टटोल-टटोल कर बढ़ रहा था कि अचानक देखा कि एक गङ्ढे में फिसल गया। पकड़ कर कोई झाड़ी लटक गया। रो रहा है, चिल्ला रहा है, कोई सुनने वाला नहीं। अपनी ही आवाज गूंज कर सुनाई पड़ती है, जो और भयानक मालूम होती है। सुबह बहुत दूर है। रात बड़ी सर्द है। हाथ ठंडे हुए जा रहे हैं। और लगता है कि हाथ धीरे-धीरे, जिस जड़ को पकड़ कर वह लटका है, वह छूट रही है। और हाथ जकड़ते जा रहे हैं, जैसे लकवा लग गया हो। और अब पकड़ने की क्षमता खोती जा रही है।
उसकी कठिनाई हम समझ सकते हैं। वही कठिनाई है साधक की, जो आखिरी घड़ी में आती है। और आखिर में उसने देखा कि हाथ से जड़ें छूटने लगीं। अब हाथ बिलकुल ही ठंडा हो गया, बर्फ जैसा जम गया खून, और अब पकड़ने का कोई उपाय नहीं है। उसने कहा, हे भगवान, गये! हाथ से जड़ छूट गई और उस घाटी में जोर की खिलखिलाहट की हंसी गूंजी। वह आदमी हंस रहा था। हुआ यह था कि नीचे कोई खाई न थी। नाहक इतनी देर कष्ट पाता रहा। नीचे समतल जमीन थी जिस पर वह खड़ा हो गया। लेकिन अंधेरी रात में नीचे खाई दिखाई पड़ती थी, अंधकार था। जिस जड़ के सहारे वह लटका था, उसने ही इतनी देर उसे कष्ट और नर्क में रखा। जैसे ही छूट गई, वह नरक के बाहर हो गया।
ऐसी ही स्थिति है। ध्यान की आखिरी घड़ी में तुम उस जगह आ जाते हो, जहां खाई है अनंत। विचार की आखिरी जड़ों को पकड़ कर तुम अटके हो, लटके हो। तुम चाहते हो किसी तरह बचा लिए जाओ, लौट जाओ। तुम्हारी सारी प्रार्थना इतना ही कहती है कि किसी तरह अपने घर पहुंच जाऊं। अब यह ध्यान इत्यादि की झंझट में दुबारा न पडूंगा।
उस समय ही चाहिए गुरु जो तुम्हें कहे कि छोड़ दो; नीचे सम्हालने को मैं खड़ा हूं। छोड़ दो, नीचे कोई खाई नहीं है, वह तुम्हारे मन की व्याख्या है। मरता हुआ मन तुम्हें खाई दिखला रहा है; डरा हुआ मन तुम्हें मृत्यु दिखला रहा है। वहां अमृत है; वहां समतल भूमि है।

((कूदते ही खाई खो जाती है। मगर कूदने के पहले तक वह है; वह बुद्धि का नजरिया है।))