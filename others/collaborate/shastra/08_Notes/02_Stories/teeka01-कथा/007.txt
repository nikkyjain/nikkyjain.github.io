एक गांव में एक लफंगे आदमी की लोगों ने नाक काट दी । उससे बहुत परेशान थे । हर किसी से छेड़-खान... । गांव की बहू-बेटियों का जीना दूभर हो गया था । 
नाक कट गई तो वह बड़ा परेशान हुआ, अब क्या करना ! वह साधु हो गया और दूसरे गांव चला गया । दूसरे गांव में एक वृक्ष के नीचे बैठ गया, धूनी रमा कर । 
गांव के लोग...कुतूहल जगा, कौन है भाई ! कुछ विचित्र भी है, नाक भी नहीं है, और बड़ी आंखें बंद किये हुए, और ध्यान-मग्न बैठा है ! लोग आये । गांव के लोग इकट्ठे हो गये । किसी ने पूछा, 'महाराज ! आप यहां क्या कर रहे हैं ?' उसने कहा कि परमात्मा का स्वाद ले रहे हैं; भोग कर रहे हैं प्रभु का । अहा ! कैसा आनंद बरस रहा है ।
लोगों ने भी आकाश की तरफ देखा । कहा कि हमें दिखाई नहीं पड़ता । उसने कहा, ‘तुम्हें कैसे दिखाई पड़ेगा... ! उसके लिए नाक कटवानी जरूरी है । और यह तो हिम्मतवरों का काम है । यह तो कभी कोई... । तो धर्म तो खड्ग की धार है । खानानिधार !'
एकाध हिम्मतवर खड़ा हो गया, क्योंकि यह तो चुनौती हो गई । उसने कहा, "क्या समझा है तुमने ? कोई नामर्दों का गांव है ! मैं तैयार हूं ।' उसने कहा, 'तैयार हो तो बस ठीक ।' वह उसे पास दूसरे खेत में ले गया, झाड़ की छाया के किनारे जाकर उसने उसकी नाक काट दी । चीख पड़ा वह आदमी । उसने कहा कि दिखाई तो कुछ पड़ता नहीं । उसने कहा, ‘पागल ! किसी से कहना मत ! क्या हमको दिखाई पड़ता है । मगर जब कट गई तो अपनी इज्जत तो बचानी है, अब तुम्हारी भी कट गई । अब अगर तुमने लोगों से जाकर कहा कि कुछ दिखाई नहीं पड़ता तो वह लोग हंसेंगे, तुम बुद्धू समझे जाओगे । तुम्हारी मर्जी ! अब तो तुम हमारे साथ ही हो जाओ । अब तो तुम जाकर, नाचते हुए जाओ और कहना, अहा ! जैसे हजारों सूरज एक साथ निकले हों, करोड़ों कमल खिले हों । हे प्रभु ! कैसा आनंद दिखला रहा है, कभी भी दिखाई न पड़ा था । अब तो तुम यही कहो ।'
'वैसे तुम्हारी मर्जी', उसने कहा, 'तुमको मैं कहता नहीं कि यही कहो । तुम्हें सच्चाई कहनी हो सच्चाई कह दो ।'
उसने कहा, 'अब क्या खाक सच्चाई कहेंगे ! अब नाक तो कट ही गई है, अब और कटवानी है क्या सच्चाई कहकर ?'
उसने जाकर गांव में शोरगुल मचा दिया । वह नाचता हुआ गया । गांव में कई लोग तैयार हो गये नाक कटवाने को । कहते हैं, धीरे-धीरे उस पूरे गांव की नाक कट गई । खबर राजा तक पहुंची । राजा भी आया देखने, गांव में लोग नाच रहे हैं, चीख रहे हैं, बड़े प्रसन्न हैं । राजा ने कहा -- हद्द हो गई ! ईश्वर को पाने की इतनी सरल तरकीब ! न सुनी, न शास्त्रों में पढ़ी ।
मगर जब इतने लोगों को हो गया है तो राजा तक तैयार हो गया । उसके वजीर ने कहा, "ठहरो महाराज ! इतनी जल्दी मत करो, क्योंकि इस आदमी को मैं...इसकी शक्ल मुझे पहचानी मालूम पड़ती है । यह तो दूसरे गांव का आदमी है और वहां के लोगों ने इसकी नाक काटी थी । तुम जरा रुको । नाक मत कटवा लेना । तुम्हारे कटवाने पर तो बड़ा उपद्रव हो जायेगा । फिर तो यह पूरा राज्य कटवा लेगा ।'
जिसकी कट जाती है, वह फिर उसकी बचाने की भी चेष्टा करता है । मैंने अब तक कोई धनपति नहीं देखा जिसकी नाक कट न गई हो; न कोई राजनेता देखा जिसकी नाक कट न गई हो । लेकिन अब किससे कहें ! अब यह दुख अपना किससे कहें, किससे रोयें ! अब जो हो गया, हो गया । और अपनी इज्जत यही है, इसी में है कि कहे चले जाओ कि बड़े आनंदित हैं, बड़े प्रसन्न हैं ।
तुम, जिन्होंने पा लिया है, उनकी तरफ जरा गौर से देखना । जिन्होंने बड़े महल बना लिये हैं, उनकी तरफ जरा गौर से देखना । जिनके पास तिजोड़ियां भर गई हैं, उनको जरा गौर से देखना । कुछ मिला है ?

((पतंजली योग - यम करो, नियम करो, संयम करो; आसन, प्राणायाम, प्रत्याहार करो; धारणा, ध्यान, समाधि करो । तो फिर चित्त की लहरें शांत हो जाएंगी ।))

पंडित मटकानाथ ब्रह्मचारी को अपने आश्रम के लिए एक भैंस खरीदनी थी। वे गाय-भैंसों के बाजार में गए। एक भैंस उन्हें अच्छी लगी। उसका शरीर हृष्ट-पुष्ट, मुख चमकीला, पूंछ लंबी, दांत सफेद, पैर सुडौल, चाल मस्त और सींग भी अत्यंत सुंदर थे। उसने अभी पहला ही बछड़ा जना था। दूध बीस किलो रोज देती थी। लेकिन कीमत भी उसकी कम न थी। पांच हजार से कम में उसे बेचने वाला तैयार न था। ब्रह्मचारी आगे बढ़ गया।
आगे चंदूलाल भी अपनी पवित्र, धार्मिक, मरियल, टूटी टांग व कड़ी पूंछ वाली भैंस बेचने के लिए खड़ा था। उसके दांत सड़े और सींग आड़े-तिरछे थे। शरीर बस हड्डियों का ढांचा था। ब्रह्मचारी मटकानाथ ने आश्चर्य से पूछा, अरे चंदूलाल! तुम भी भैंस बेच रहे हो?
हां, खरीदना है क्या? चंदूलाल ने प्रश्न किया।
यह दूध कितना देती है?
दूध! अरे दूध तो इसने आज तक नहीं दिया!
और बछड़े कितनी बार जन चुकी है?
चंदूलाल ने बताया, मेरी भैंस ने आज तक एक भी बछड़ा नहीं जना, और न कभी जनेगी।
इसे कौन खरीदेगा भाई? पंडित मटकानाथ ब्रह्मचारी ने पूछा, इसकी कीमत कितनी रखी है?
बीस हजार से एक पैसा कम नहीं।
बाप रे बाप! होश-हवास में हो या पी रखी है चंदूलाल? इसकी कीमत इतनी ज्यादा क्यों है?
ज्यादा कहां है! चंदूलाल ने कहा, ब्रह्मचारी होकर भी ब्रह्मचर्य का अर्थ नहीं समझते? भैंस ब्रह्मचारी है, बाल-ब्रह्मचारी है। और चरित्र की ही कीमत है।
दृष्टिविहीन साधु, दृष्टिविहीन त्यागी, दृष्टिविहीन महात्मा बस चंदूलाल की भैंस हैं। उनका चरित्र, उनका वैराग्य, उनके व्रत-उपवास, उनकी साधुता--सब झूठी है, सब ऊपर-ऊपर है, सब निर्वीर्य है, नपुंसक है, निष्क्रिय है; उससे कुछ सृजन कभी नहीं हुआ।
वास्तविक ब्रह्मचर्य सृजनात्मक होगा। उससे कुछ जन्मेगा। अगर बच्चे न जन्मेंगे तो उपनिषद जन्मेंगे। अगर बच्चे न जन्मेंगे तो कुरान जन्मेगी। अगर बच्चे न जन्मेंगे तो कोई सुंदर गीत, कोई नृत्य, कोई वीणा बजेगी, कोई बांसुरी बजेगी। लेकिन जन्म तो निश्चित होगा। अगर देह के तल पर न होगा तो आत्मा के तल पर होगा। उससे बुद्धत्व का जन्म होगा। उससे जिनत्व का जन्म होगा। उससे असली वैराग्य का जन्म होगा।

((गैर-ध्यानी को तो बहुत बार मरना पड़ता है। ध्यानी एक ही बार मरता है--ध्यान में। उसके बाद सब मृत्यु झूठ हो जाती है।))

मुल्ला नसरुद्दीन नमाज पढ़ने गया था । होगा ईद का उत्सव या कोई धार्मिक त्यौहार । हजारों लोग नमाज पढ़ रहे थे । उसकी कमीज उसके पाजामा में उलझी थी । तो पीछे वाले आदमी को जरा अच्छा नहीं लगा तो उसने झटका देकर कमीज को ठीक कर दिया । उसने सोचा कि मामला कुछ है । उसने सामनेवाले आदमी को... उसकी कमीज में झटका दिया । उस आदमी ने पूछा, क्या बात है? झटका क्यों देते हो? उसने कहा, भाई मेरे पीछेवाले से पूछो । मैं तो समझा कि रिवाज होगा । इस मस्जिद में पहले कभी आया नहीं ।
हम कर रहे हैं एक-दूसरे का अनुकरण । रस तो पाया कहां है? रस से तो तुम्हारी पहचान कहां हुई है? रस मिले तो प्रभु मिले । रस पा लिया तो सब पा लिया ।