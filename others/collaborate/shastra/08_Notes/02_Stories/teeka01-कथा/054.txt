अकबर की सवारी निकलती थी । एक आदमी छप्पर पर चढ़ कर गाली देने लगा । सैनिक उसे पकड़ लाए । अकबर के सामने दूसरे दिन उपस्थित किया । अकबर ने पूछा -- तूने ये गालियां क्यों बकी, क्या कारण है ? यह अभद्रता क्यों की ? उस आदमी ने कहा -- माफ करें, मैंने कुछ भी नहीं किया । मैं शराब पी लिया था । मैं होश में नहीं था । अगर आप मुझे दंड देंगे उस बात के लिए तो कसूर किसी ने किया, दंड किसी को दिया -- ऐसी बदनामी होगी । शराब पीने के लिए चाहें तो मुझे दंड दे लें -- शराब पीना कोई कसूर न था -- लेकिन गाली देने के लिए मुझे दंड मत देना, क्योंकि मैंने दी ही नहीं, मुझे पता ही नहीं । आप कहते हैं तो जरूर गाली मुझसे निकली होगी; लेकिन शराब ने निकलवाई है । मुझे कुछ पता नहीं है । मैं कैसे गाली दे सकता हूं !
और अकबर को भी बात समझ में आई । छोड़ दिया गया वह आदमी ।

((दुनिया में दो तरह के अज्ञानी हैं -- एक, जिनको पता है; और एक, जिनको पता नहीं । जिनको अपने अज्ञान का पता है उन्हीं को ज्ञानी कहा जाता है, और जिनको अपने अज्ञान का पता नहीं, उन्हीं को अज्ञानी कहा जाता है ।))

महाभारत के युद्ध के पश्चात् का दृश्य अत्यन्त हृदय-विदारक है। हंसता खेलता युग युद्ध की बलि चढ़ गया। नगर में विधवाओं का बाहुल्य हो गया था क्योंकि पुरुष लड़ते-लड़ते वीरगति को प्राप्त हुए थे चाहे वे किसी भी पक्ष के हों। महारानी द्रौपदी हस्तिनापुर के महल में निश्चेष्ट बैठी शून्य में ताक रही है। 'श्रीकृष्ण … ' सिसकती हुई द्रौपदी कक्ष में प्रवेश कर चुके श्रीकृष्ण से लिपट जाती है। 'ये तुमने अपनी काया को क्या कर लिया' श्रीकृष्ण ने पूछा तो द्रौपदी का रुदन फूट पड़ता है। श्रीकृष्ण ने द्रौपदी के सर को सहलाया और कहा 'कुछ देर रुदन कर लो पांचाली, मन हलका हो जायेगा।' द्रौपदी कुछ पलों तक रुदन करती रहती है। 'पांचाली, उस पलंग पर बैठ जाओ और कहो क्या कहना चाहती हो' श्रीकृष्ण ने सांत्वना दी।
द्रौपदी सुबकते हुए कह रही है 'यह क्या हो गया सखा, ऐसा मैंने नहीं सोचा था। सब विनाश हो गया। क्यों?' सदैव की भांति मुखमंडल पर मुस्कान लिए श्रीकृष्ण उत्तर में कहते हैं 'नियति बहुत क्रूर होती है पांचाली! वह हमारे सोचने के अनुरूप नहीं चलती।' 'तो हे सखा बताओ नियति इतनी क्रूर क्यों होती है और हमारे परिप्रेक्ष्य में नियति का क्या हस्तक्षेप है' द्रौपदी पूछ रही है। 'मैं प्यासा हूं सखी, मेरे लिए जल की व्यवस्था करो। प्यास बुझा कर मैं आराम से बात करता हूं। अब मेरे पास समय ही समय है। महाभारत समाप्त हुई मानो एक युग-सा बीत गया' श्रीकृष्ण कह रहे हैं। 'अवश्य सखा' कहती हुई द्रौपदी जल का प्रबन्ध करने का आदेश देती है।
श्रीकृष्ण ने अपनी प्यास बुझाई और कहना आरम्भ किया 'पांचाली, नियति हमारे कर्मों को परिणामों में बदल देती है।' 'सखा, विस्तार से बताओ' द्रौपदी ने कहा। श्रीकृष्ण ने कहा 'तो सुनो पांचाली, तुम प्रतिशोध लेना चाहती थीं और तुम प्रतिशोध की अग्नि में जलती रहीं। अन्ततोगत्वा तुम सफल हुईं पांचाली! तुम्हारा प्रतिशोध पूरा हुआ। केवल दुर्योधन और दुःशासन ही नहीं अपितु सभी कौरव समाप्त हो गये। तुम्हें तो प्रसन्न होना चाहिए।'
द्रौपदी कहती है 'हे श्रीकृष्ण, यह तुम मेरे घावों को सहलाने आये हो या उन पर नमक छिड़कने आये हो?' श्रीकृष्ण 'नहीं द्रौपदी, मैं तो तुम्हें वास्तविकता से अवगत कराने आया हूं। हमारे कर्मों के परिणामों को हम दूर-दूर तक नहीं देख पाते हैं और जब परिणाम हमारे समक्ष होते हैं तो हमारे हाथों में कुछ भी नहीं रह जाता, हम कुछ नहीं कर पाते, हम असहाय हो जाते हैं।'
'तो क्या इस युद्ध के लिए मैं ही पूर्ण रूप से उत्तरदायी हूं?' द्रौपदी ने प्रश्न किया। 'नहीं द्रौपदी तुम स्वयं को इतना भी महत्वपूर्ण मत समझो, लेकिन तुम अपने कर्मों में थोड़ी-सी भी दूरदर्शिता रखती तो स्वयं इतना कष्ट कभी नहीं पातीं' श्रीकृष्ण ने कहा। 
'एक अन्य अवसर पर जब दुर्योधन मय द्वारा निर्मित तुम्हारे महल के मायावी कक्ष में था तो वहां उसे अनेक भ्रांतियां और भ्रमजालों का सामना करना पड़ा। वहां भी तुमने -- अंधे का पुत्र अंधा होता है -- जैसे आहत करने वाले शब्द कह कर दुर्योधन का घोर अपमान किया। यदि तुम दुर्योधन का अपमान न करतीं तो संभवतः चीर-हरण की स्थिति उत्पन्न नहीं होती और परिस्थितियां भिन्न होतीं।'
'सुनो पांचाली, हमारे शब्द हमारे कर्म होते हैं। हमें अपने शब्दों को बोलने से पहले अवश्य तोल लेना चाहिए पांचाली। अन्यथा उसके दुष्परिणाम केवल स्वयं को ही नहीं अपितु पूर्ण परिवेश को विचलित करते रहते हैं, दुःखी करते रहते हैं। पांचाली, संसार में केवल मनुष्य ही एक ऐसा प्राणी है जिसका ज़हर उसके दांतों में नहीं, उसके शब्दों में होता है।'

((उन्हें कामयाबी में सुकून नजर आया....तो वो दौड़ते गए,
हमें सुकून में कामयाबी दिखी तो हम ठहर गए !
ख़्वाईशो के बोझ में  बशीर..तू क्या क्या कर रहा है..
इतना तो जीना भी नहीं...जितना तू मर रहा है...))