मुल्ला कॉफी हाउस में बैठा था। मित्रों ने जोश चढ़ा दिया कि 'मुल्ला, तुम सदा डींग मारते हो-अपनी दान की, दया की। मगर कभी भोजन तक के लिए हमें घर नहीं बुलाया!'
मुल्ला ने कहा, 'सभी चलो, उठो। पूरा कॉफी-घर चले।'
तीस-पैंतीस आदमियों का जत्था मुल्ला के साथ हो लिया।
पहले तो मुल्ला अकड़ा रहा, लेकिन जैसे-जैसे घर करीब आया...। जैसे सभी की अकड़ घर के करीब कम हो जाती है, उसकी भी होने लगी।
दरवाजे पर उसने कहा, 'भाइयों, चुपचाप रहो। पहले...। अब तुम तो जानते ही हो; सब घर-द्वार वाले हो; तुम्हारी भी पत्नी है। तुम समझते ही हो, पत्नियों का मामला। मैं जरा अंदर जाकर उसे राजी कर लूं। अचानक पैंतीस आदमी देख कर एकदम बिफर जाएगी!'
सबकी समझ में बात आई। उन्होंने कहा, 'हम रुकते हैं; अंदर जाकर तुम समझा-बुझा लो।'
मुल्ला अंदर गया, सो बाहर निकला न। घड़ी बीती, दो घड़ी बीती। आखिर लोगों ने दरवाजा पीटा।
मुल्ला ने अपनी पत्नी से कहा कि 'मुझसे भूल हो गई, बड़ी भूल हो गई। कह गया जोश में, तेरी याद न रही। तू जाकर उनको कह दे कि मुल्ला घर में नहीं है।' पत्नी ने कहा, 'वे मानेंगे? ' उसने कहा, 'तू फिकर न कर। तू कहना कि वे घर में हैं ही नहीं। जिद्द पड़ जाना कि हैं ही नहीं घर में। बात खतम।'
पत्नी बाहर आई, उसने लोगों से पूछा -- 'क्या चाहते हो? ' उन्होंने कहा कि 'मुल्ला नसरुद्दीन...!' पत्नी ने कहा, 'वे तो घर में हैं ही नहीं। वे तो आज दिन भर से घर में नहीं हैं।'
लोगों ने कहा, 'अरे! यह भी खूब रही! हमने अपनी आंखों से उन्हें भीतर जाते देखा। हमारे साथ ही आए, हमको लिवा कर आए। अभी बाहर भी नहीं निकले।'
वे पत्नी से वाद-विवाद करने लगे। अब अपनी पत्नी हो तो आदमी वाद-विवाद नहीं करता; दूसरे की पत्नी में क्या अड़चन! वे वाद-विवाद करने लगे। उन्होंने कहा, 'नहीं, वह घर में होना ही चाहिए। यह तो धोखा-धड़ी हो रही है। वह हमको निमंत्रण देकर आए कि भोजन आज यहीं होगा। और हम अपने घर भी नहीं गए। अब तो आधी रात भी हुई जा रही है, हम भूखे भी हैं।'
मुल्ला ने देखा कि विवाद बढ़ता जा रहा है; पत्नी हारती सी लगती है; कुछ झेंपती सी लगती है कि अब क्या करें। तो मुल्ला एकदम ऊपर की खिड़की खोल कर नीचे झांका और कहा कि 'जब हजार दफे वह कह रही है कि वे घर में नहीं हैं, तो नहीं होंगे। तुम्हें शर्म नहीं आती पराई स्त्री से विवाद करते? मेरी स्त्री कभी झूठ नहीं बोलती। फिर यह भी हो सकता है कि वह बाहर के दरवाजे से आए हों और पीछे के दरवाजे से चले गए हों!'

((रात के घुप्प अन्धेरे में जो एकाएक जागता है
और दूर सागर की घुरघुराहट-जैसी चुप्पी सुनता है
वह निपट अकेला होता है।
अन्धकार में जागनेवाले सभी अकेले होते हैं।))