एक गधे ने सिंह को चुनौती दे दी और कहा : अगर हो हिम्मत तो आ मैदान में और हो जाए सीधा युद्ध । लेकिन सिंह चुपचाप चला गया । सियार यह सुन रहा था । उसने थोड़ा आगे बढ़ कर सिंह को पूछा कि सम्राट, बात क्या है ? एक गधे की चुनौती को भी तुम स्वीकार नहीं किए !
उसने कहा पागल हुआ है ? अगर उसकी चुनौती मैं स्वीकार करूं, तो पहले तो अफवाह उड़ जाएगी कि सिंह गधे से लड़ा । यह बदनामी होगी । ऐसा कभी हुआ नहीं । यह हमारे कुल, वंश, परंपरा में नहीं हुआ कि गधे से लड़े । लड़ना है गधे से. गधे को समाप्त कर दे सकते हैं, लड़ना क्या है ? अगर गधा हारा तो उसका कोई अपमान नहीं है । हम जीते भी तो कोई सम्मान नहीं । लोग कहेंगे, क्या जीते, गधे से जीते ! और कहीं भूल-चूक से जीत गया गधा -- गधे हैं इनका भरोसा क्या, तो हम सदा के लिए मारे गए । इसलिए मैं चुपचाप चला आया हूं । गधे से झंझट में पड़ना ठीक नहीं है ।
छोटे से अगर तुम उलझोगे, जीते भी तो छोटे से जीते । और काश अगर हार गए, तो छोटे से हारे ! दुश्मन जरा सोच कर चुनना । मित्र तो कोई भी चल जाएगा, शत्रु जरा सोच कर चुनना । शत्रु जरा बड़ा चुनना । क्योंकि चुनौती, संघर्षण तुम्हें अवसर देगा, तुम्हारे अपने आत्म-विकास का ।