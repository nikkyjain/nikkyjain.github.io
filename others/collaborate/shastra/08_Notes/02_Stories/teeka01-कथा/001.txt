रहीम खानखाना अकबर के नौ रत्नों में एक थे । अकबर उनसे बड़ा खुश था और बहुत जमीन-जायदादें दीं । करोड़ों रुपया उन्हें भेंट किया । वह जैसा उनके पास पैसा आता था ऐसे ही वे लुटा भी देते थे । मरे तो भिखारी थे । करोड़ों रुपये आए-गए उनके हाथ में, लेकिन जो आया--बांटा । बांटने में कभी रुके नहीं । ऐसा बांटा कि शायद अकबर भी थोड़ा ईष्यालु हो उठता था ।
कहते हैं गंग कवि ने एक दोहा कहा । इतने खुश हो गए रहीम, कि छत्तीस लाख रुपये, एक-दो कोड़ियों में, बोरों में बंधवाकर चुपचाप रातोंरात गंग कवि के घर भेज दिए, किसी को पता न चले । गंग बहुत हैरान हुआ तो गंग ने एक पद लिखा -
((सीखे कहां नवाबज्यू ऐसी देनी देन
ज्यों-ज्यों कर ऊंचो करौ त्यों-त्यों नीचे नैन))
यह देना कहां से सीखे ? यह नवाबी कहां सीखी ? यह सम्राट होना कहां सीखा ? देनेवाले बहुत देखे, लेकिन रात चोरी से अंधेरे में... । अंधेरे में तो लोग चुराने आते हैं, देने कोई आता है ? किसी को पता न चले--ऐसी देनी देन । देनेवाला तो अकड़कर खड़ा हो जाता है । सारे संसार को दिखलाना चाहता है । और तुम, जैसे-जैसे तुम्हारा हाथ ऊंचा होता जाता है, देने की क्षमता बढ़ती जाती है, वैसे-वैसे आंख नीची होती जाती है । रहीम ने इसके उत्तर में एक दोहा लिखा -
((देनहार कोऊ और है भेजत सो दिन-रैन
लोग भरम हम पे करें याते नीचे नैन))
देनेवाला कोई और है, जो दिन-रात भेज रहा है और लोग शक हम पर करते हैं; इसलिए आंखें नीची हैं । इसलिए देने में संकोच है । क्योंकि लोग सोचेंगे, हमने दिया । यह परमात्मा की धारणा का लाभ है ।

((लाओत्सु -- सफलता चाही, विफलता मिलेगी । अगर सचमुच सफलता चाहिए हो, सफलता चाहना ही मत; फिर तुम्हें कोई विफल नहीं कर सकता ।))

एक बहुत बड़ा धनपति निकोडेमस, जीसस के पास गया और जीसस से उस युवक निकोडेमस ने कहा, तुम्हारे प्रभु के राज्य की चर्चा मैं सुना हूं; मेरे मन में भी लोभ उठता है, मैं उसमें प्रवेश पा सकूंगा या नहीं? तो जीसस ने कहा कि तेरी योग्यता क्या है? तो निकोडेमस ने कहा कि न मैं चोरी करता हूं, न मैं व्यभिचारी हूं, न मैं शराब पीता हूं, न मैं मांसाहार करता हूं--और क्या चाहिए? जिन-जिन सदगुणों की चर्चा है शास्त्रों में, सब मुझमें हैं । जीसस ने कहा, इनसे काम न चलेगा; तू जा और अपनी संपत्ति बांट आ ।
निकोडेमस ने कहा, फिर मुझे विचार करना पड़ेगा । क्योंकि न मैं मांसाहार करता हूं, न मैं शराब पीता हूं, न मैं व्यभिचारी हूं, शास्त्र का नियमित अध्ययन करता हूं, पूजा-प्रार्थना करता हूं, गिरजा, मंदिर जाता हूं, सभी पवित्र उत्सव में सम्मिलित होता हूं--और क्या चाहिए? जीसस ने कहा, इस सबसे कुछ काम न चलेगा । तेरे पास जो धन है, वह तू सब बांट आ । निकोडेमस ने कहा, तब तो बड़ी कठिन बात है ।
और निकोडेमस की जगह कोई भी होता हममें से, तो यही कहता । हम भी सस्ते धर्म कर लेते हैं । न मांसाहार करते हैं, न शराब पीते हैं; ये सस्ते धर्म हैं । इनके न करने से कुछ हल नहीं होता, लेकिन इनके करने से नुकसान होता है । न करने से कोई फायदा नहीं होता ।
इसे थोड़ा ठीक से समझ लें ।
इनके करने से नुकसान होता है । इनके करने में पाप है, इनके न करने में पुण्य बिलकुल नहीं है । अगर आप एक गड्ढ़े में गिर जाएं, तो पैर टूटता है । लेकिन गड्ढ़े में न गिरें, तो कुछ उपलब्धि नहीं होती । कि आप कहें कि मैं किसी गड्ढ़े में नहीं गिरा, बस काफी है--तो स्वर्ग का द्वार कहां है । गड्ढ़े में गिरने से पैर टूटता है, उसकी तकलीफ भोगनी पड़ती है । लेकिन गड्ढ़े में नहीं गिरे आप, तो इससे कुछ उपलब्धि नहीं हो गई । इससे कोई गुणवत्ता पैदा नहीं हो गई, कोई पात्रता पैदा नहीं हो गई । यह निषेधात्मक है । कोई मांसाहार करता है, तो नुकसान उठाता है, शराब पीता है, तो नुकसान उठाता है, लेकिन न पीने से कोई फायदा नहीं होता । इसलिए अगर कोई इस तरह के सस्ते धर्म पूरे कर रहा हो, तो ठीक से समझ लें । नुकसान से बचेगा, फायदा बिलकुल नहीं होगा । नुकसान से बच गए, इतना ही क्या कम है? मगर उससे ज्यादा मत मांगना ।
जीसस ने कहा कि जो तेरे पास है, तू सब छोड़कर आ । क्योंकि जो बचाएगा, उससे छीन लिया जाता है और जो सब छोड़ देता है, उससे छीनने का कोई उपाय नहीं । मैं तुझे असली में समृद्ध होने का रास्ता बता रहा हूं । लेकिन तू अपने हाथ से गरीब है, तू पकड़े हुए है । निकोडेमस वापस लौट गया । यह उसके बस की बात न थी ।
अगर दान की कुंजी समझ में न आई, तो धर्म के द्वार पर आप बड़े उदास खड़े हो जाएंगे, बड़े पीड़ा से भरे, जैसे अब लुटने के करीब हैं, सब लुटा जा रहा है ।
((ओ प्रसन्न तीर्थयात्री ! अगर तेरे पास दान की कुंजी है, तो दान के द्वार पर तू प्रसन्नता से भर जाएगा । अन्यथा दुख से, पीड़ा से भरेगा क्योंकि वहां छिनेगा सब ।))