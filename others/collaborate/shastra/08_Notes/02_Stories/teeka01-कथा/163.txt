आज से कोई सौ वर्ष पहले अमेजन नदी के किनारे पहली दफा एक कबीले का पता चला । उस कबीले में जाकर खयाल में आया कि पूरा कबीला मलेरिया से बीमार है, पूरा कबीला । सब बच्चे बिना मलेरिया के पैदा होते हैं उस कबीले में भी; लेकिन पैदा होते से ही मलेरिया पकड़ जाता है, क्योंकि पूरा कबीला बीमार है, और चारों तरफ मच्छर हैं, मलेरिया के कीटाणु हैं ।
उस कबीले को पता ही नहीं कि मलेरिया कोई बीमारी है, क्योंकि जब सभी बीमार हों, तो बीमारी नार्मल हो गई । तो वह कबीला तो मानकर ही चलता है कि ऐसा तो होता ही है जीवन में, यह बीमारी तो जीवन के साथ ही जुड़ी है और जब सभी बच्चे पैदा होते से ही बीमार हो जाते हैं, तो उन्हें कभी पता ही नहीं चलता कि वे बीमारी को ही स्वास्थ्य समझ लेते हैं । आधा-आधा जीते हैं, अधूरे, मरे-मरे जीते हैं । लेकिन यही स्वास्थ्य है । क्योंकि और स्वास्थ्य का कोई मापदंड भी तो नहीं है, जिससे तुलना की जा सके ।
मनस्विद कहते हैं कि यह सारी की सारी पृथ्वी विक्षिप्त है । और अगर मंगल ग्रह से कभी या और किसी ग्रह से कभी कोई दूसरा चैतन्य प्राणी इस पृथ्वी पर आए, तो शायद हमें पता चले कि हम सब विक्षिप्त हैं । और हम पैदा होते ही हो जाते हैं । सब बच्चे स्वस्थ पैदा होते हैं और होने के बाद रोग पकड़ना शुरू हो जाता है । क्योंकि बाप भी बीमार है, मां भी बीमार है, परिवार बीमार है, समाज बीमार है, देश बीमार है । पूरी मनुष्यता बीमार है और सब तरफ विक्षिप्तता के कीटाणु हैं । यह जो बीमार आदमी आपके भीतर पैदा हो जाता है, वह है आपकी छाया । और उसको आप इतने जोर से पकड़ लेते हैं, आप समझते हैं कि यही आपकी आत्मा, तो फिर छूटना मुश्किल हो जाता है ।

((जो मानता है कि मैं मुक्त हूं, वह मुक्त है और जो मानता है कि मैं बद्ध हूं, वह बद्ध है । यह जनश्रुति सत्य ही है कि 'जैसी मति वैसी गति ।'))

न्यूयार्क में एक आदमी रोज रात अपनी छत से, साठ मंजिल मकान की छत से, दूसरे की छत पर कूद जाता था। वापस कूद आता था। पर यह नींद में ही होता था। नियमित कम था। कोई रात दो बजे! धीरे—धीरे यह बात मुहल्ले—पड़ोस में पता चल गई। लोग देखने भी खड़े होने लगे। कोई आदमी होश में नहीं कूद सकता। दोनों मकानों के बीच काफी फासला है और खतरा बड़ा है। क्योंकि साठ मंजिल का गड्ढ़ है बीच में।
लेकिन एक रात काफी लोग इकट्ठे हो गए। और जब वह आदमी कूदा, तो उन्होंने सिर्फ जोश में आवाज लगा दी। उस आदमी की नींद टूट गई। जैसे ही नींद टूट गई उसकी, उसकी समझ के बाहर हो गया कि यह क्या हो रहा है! वह बीच के खड्ड में गिर गया और मर गया।

((आत्मा साक्षी है, शक्तिमान है, पूर्ण है, अकेला है, मुक्त है, चेतन है, निष्क्रिय है, असंग है, इच्छा रहित है, शांत है, परंतु भ्रम-वश संसारी की तरह हो गया है ।))