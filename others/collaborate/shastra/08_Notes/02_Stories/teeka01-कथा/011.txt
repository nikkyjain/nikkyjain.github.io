एक रोगी ने अपने डाक्टर से आकर कहा कि बड़ी कठिनाई है; जो आपने कहा था, हो नहीं पाता । डाक्टर ने कहा कि मैंने ऐसी कोई कठिन बात तुमसे कही न थी । इतना ही तो कहा था कि जो तुम्हारा बच्चा खाता है, वही भोजन तुम लो । इसमें क्या अड़चन है ? कुछ दिन तक जो तुम्हारा बच्चा लेता है, वही भोजन तुम लो, तो तुम्हारा शरीर ठीक रास्ते पर आ जायेगा ।
उसने कहा कि मैंने प्रयत्न तो किया, पर सफल न हो सका । डाक्टर ने कहा, 'क्या बेवकूफी है ? इतनी-सी बात तुमसे न हो सकी कि तुम्हारा बच्चा जो खाता है वही तुम खाओ ? दूध पीता है तो दूध पीओ । खिचड़ी खाता है तो खिचड़ी खाओ । और जितनी थोड़ी मात्रा में खाता है उतनी ही मात्रा में खाओ । यह भी तुमसे न हो सका ?'
उसने कहा -- डाक्टर साहब, मेरा बच्चा मोमबत्ती, कोयला, मिट्टी, जूते के फीते, ऐसी कौन-सी चीज है जो नहीं खाता ! वही तो मैं मरा जा रहा हूं खा-खाकर । मेरी हालत और खराब हो गई है ।

((यहां सभी उदास हैं । पक्षी उदास है, उड़ नहीं पाता । हो सकता है, सोने के पिंजड़े से मोह लग गया हो । यहां कवि उदास है, क्योंकि उदासी के गीत ही लोग सुनते हैं और तालियां बजाते हैं । यहां विचारक उदास है, क्योंकि हंसते और आनंदित आदमी को तो लोग पागल समझते हैं, विचारक को कौन समझता है ? यहां सब उदास हैं । इस उदासी से भरे वातावरण में, उदासी के पार होना बड़ा मुश्किल मालूम होता है । यहां की हवा उदास है । यहां की हवा में कामवासना है, क्रोध है, लोभ है, मोह है । यहां मोक्ष की किरण को उतारना बड़ा कठिन है ।))

एक रोगी ने एक दांत के डाक्टर से पूछा, कि क्या आप बिना कष्ट के दांत निकाल सकते हैं ?
डाक्टर ने कहा, हमेशा नहीं । अभी कल की ही बात है । एक व्यक्ति का दांत मरोड़ कर निकालते समय मेरी कलाई उतर गयी !

मुल्ला नसरुद्दीन को एक जगह नौकरी पर रखा गया । मालिक ने कहा, जब तुम्हें नौकरी पर रखा गया था, तब तुमने कहा था कि तुम कभी थकते नहीं, और अभी-अभी तुम मेज पर टांग पसार कर सो रहे थे ।
मुल्ला ने कहा, मालिक, मेरे न थकने का यही तो राज है ।

((जीवन को स्वाभाविक रूप से जीना विद्रोह है । धार्मिक जीवन विद्रोही का जीवन है ।))

एक दिन मटकानाथ ब्रह्मचारी अपने मित्र भोंदूमल को ज्ञान-दान कर रहे थे। भोंदूमल की जीवनचर्या की बहुत आलोचना कर रहे थे। उसने उसे अनेक उपदेश दिए, धर्मोपदेश दिए। अंत में उन्होंने जीवन में ब्रह्मचर्य का महत्व और ब्रह्ममुहूर्त में जागने के आध्यात्मिक लाभों पर प्रकाश डालने के बाद पूछा : सच-सच कहो भोंदूमल, तुम सोकर कब उठते हो?
उपदेश और सलाह-मशवरे सुन-सुन कर थक चुके भोंदूमल ने रोती सी आवाज में जवाब दिया, आप मानेंगे नहीं, लेकिन सच कहता हूं जैसे ही सूरज की किरणें मेरे कमरे में प्रवेश करती हैं मैं फौरन जाग जाता हूं।
फिर झूठ बोले—मटकानाथ ब्रह्मचारी का क्रोध भड़क उठा -- सरासर झूठ बोलते हुए तुझे शर्म नही आती? वाह रे निशाचर, सारा गांव जानता है कि तुम दिन भर सोते हो और शाम को चार बजे सोकर उठते हो। अरे कुंभकरण, कुछ तो लाज करो!
ईश्वर की सौगंध खाकर कहता हूं मैं झूठ नहीं बोलता -- भोंदूमल ने सफाई दी। मेरे कमरे के दरवाजे-खिड़कियों का मुंह पश्चिम दिशा की ओर है, मैं क्या करूं! उठता हूं तभी जब सूरज की किरणें मेरे मुंह पर पड़ती हैं। अब मकान ही गलत बना है तो उसमें मेरा क्या कसूर है?
अर्थ तो तुम निकालोगे अपने! ब्रह्ममुहूर्त शब्द में क्या अर्थ होगा? तुम अपना अर्थ डालोगे।

((अल्बर्ट आइंस्टीन -- ईश्वर के सामने हम सभी एक बराबर ही बुद्धिमान हैं-और एक बराबर ही मूर्ख भी ।))
पुलीस ट्रेनिंग के दौरान अफसर ने पूछा -- ये हाथ में क्या है?
संता : सर, बन्दूक है 
अफसर : ये बन्दूक नहीं, तुम्हारी इज्जत है, शान है, ये तुम्हारी माँ है
फिर अफसर ने दूसरे सिपाही बंता से पूछा : ये हाथ में क्या है?
बंता : सर, ये संता की माँ है, उसकी इज्जत है, उसकी शान है, हमारी मौसी है  

((अल्बर्ट आइंस्टीन -- जब आप एक अच्छी लड़की के साथ बैठे हों तो एक घंटा एक सेकंड के समान लगता है; जब आप धधकते अंगारे पर बैठे हों तो एक सेकंड एक घंटे के समान लगता है - यही सापेक्षता है ।))

मुल्ला नसरुद्दीन अखबार पढ़ रहा था। अखबार में खबर छपी थी। किसी वैज्ञानिक ने हिसाब लगाया था कि जब भी तुम एक सांस लेते हो, उतनी देर में पृथ्वी पर पांच आदमी मर जाते हैं!
मुल्ला ने अपनी पत्नी को कहा, जो भोजन पका रही थी, कि 'सुनती हो, फजलू की मां, जब भी मैं एक बार सांस लेता हूं पांच आदमी मर जाते हैं!'
फजलू की मां ने कहा, 'मैंने तो कई दफे कहा कि तुम सांस लेना क्यों नहीं बंद करते! अब कब तक सांस लेते रहोगे और लोगों को मारते रहोगे?'

((अल्बर्ट आइंस्टीन -- दो चीजें अनंत हैं: ब्रह्माण्ड और मनुष्य की मूर्खता; और मैं ब्रह्माण्ड के बारे में दृढ़ता से नहीं कह सकता ।))

मुल्ला नसरुद्दीन ने एक साइकिल खरीदी। दुकानदार से कहा, सबसे ज्यादा मजबूत और सबसे ज्यादा टिकाऊ साइकिल हो, कीमत चाहे जो हो सो ले लो।
दुकानदार ने सर्वश्रेष्ठ साइकिल देते हुआ कहा, नसरुद्दीन, एक साल के अंदर कोई टूट-फूट नहीं होगी, इसकी गारंटी है।
मुल्ला साइकिल पर सवार हुआ, चंदूलाल कैरियर पर बैठे, और चल पड़े घर की तरफ। पंद्रह मिनट बाद ही वापस आ गए और क्रोध में उबलते हुए मुल्ला ने चिल्ला कर दुकानदार से कहा, हद्द हो गई बेईमानी की भी! अरे एक साल की गारंटी दी और एक घंटे में टूट-फूट शुरू। वापस रखो अपनी साइकिल! हमें नहीं चाहिए।
क्या बात करते हो जी! दुकानदार ने हैरत में आकर कहा, कहां हुई टूट-फूट?
दिखता नहीं, अंधे हो क्या? मुल्ला तैश में आकर बोला, मेरे चार दांत टूट गए और इस बेचारे चंदूलाल का कीमती चश्मा टूट गया!

((अल्बर्ट आइंस्टीन -- हर कोई जीनियस है. लेकिन अगर आप एक मछली को उसके पेड़ पर चढ़ने की काबिलियत के हिसाब से आंकेंगे तो वो पूरी उम्र यही सोच कर जियेगी कि वो मूर्ख है ।))

चंदूलाल मुल्ला नसरुद्दीन से बोला, मुल्ला, मैं बहुत कम बोलने वाला आदमी हूं।
नसरुद्दीन ने कहा कि हां, वैसे तो शादी मेरी भी हो चुकी है।
((अल्बर्ट आइंस्टीन -- एक जहाज हमेशा किनारे पर सुरक्षित रहता है - लेकिन वो इसलिए नहीं बना होता है ।))

एक महिला अपने बीमार पति को देखने अस्पताल गई और उसकी तबीयत का हाल पूछा। पति ने कहा -- बुखार तो टूट गया; अब टांग में दर्द है। पत्नी बोली -- लल्लू के पापा! घबड़ाओ मत जी। अरे जब बुखार ही टूट गया, तो टांग भी टूट जाएगी।

((सतसैया के दोहरे ज्यों नावक के तीर ।
देखन में छोटे लगैं, घाव करैं गंभीर ॥))

शादी के बाद पहली बार बहू रसोई मे गई और रेसिपी बुक में पढ़कर खाना बना रही थी । सास बाहर से घर लौटी, फ्रिज खोला, अन्दर देखकर अचंभित हुई और पूछी: ये मन्दिर का घण्टा फ्रिज में क्यों रखा है ? बहू : किताब में लिखा है, सब चीजों का मिश्रण कर लें और एक घण्टा फ्रिज में रखें ।

(( (कबीर)
जब मैं था तब हरि नहीं, अब हरि हैं मैं नाहिं ।
प्रेम गली अति सॉंकरी, तामें दो न समाहिं ॥
जब तक मन में अहंकार था तब तक ईश्वर से मिलन नहीं हुआ लेकिन जब घमंड खत्म हो गया तभी ईश्वर का साक्षात्कार हुआ ।))

बहू जींस पहनकर घर से बाहर जैसे ही जाने लगी, सास ने कहा -- क्या जमाना है !! बहू ने पलटकर कहा -- दही जमा लेना माँजी ।

(( (कबीर)
प्रेम न बाड़ी ऊपजै, प्रेम न हाट बिकाय ।
राजा परजा जेहि रूचै, सीस देइ ले जाय ॥
प्रेम खेत में नहीं पैदा होता है और न ही प्रेम बाज़ार में बिकता है। राजा हो या प्रजा, अपना सिर दो और इसे ले जाओ ।))

पागलों के अस्पताल के एक रूम में सभी पागल डांस कर रहे थे.. बस एक पागल चुपचाप बैठा था  . . . डॉक्टर समझा, वो ठीक हो गया और पूछा तुम डान्स क्यों नहीं कर रहे? पागल: अरे बेवकूफ मै दूल्हा हूँ...!

((जो उग्या सो अन्तबै, फूल्या सो कुमलाहीं।
जो चिनिया सो ढही पड़े, जो आया सो जाहीं।
इस संसार का नियम यही है कि जो उदय हुआ है,वह अस्त होगा। जो विकसित हुआ है वह मुरझा जाएगा। जो चिना गया है वह गिर पड़ेगा और जो आया है वह जाएगा।))

मुल्ला नसरुद्दीन से उसका मकान मालिक कह रहा है, 'नसरुद्दीन, रुपये तुमने उधार लिए थे, क्या बिल्कुल भूल गए? आज छह महीने होने आ गए हैं, वापसी का कोई नाम नहीं है!' नसरुद्दीन ने कहा, 'बड़े मियां, थोड़ा समय तो दो, निश्चित ही भूल जाऊंगा। तुम हर महीने याद दिलाए चले जाते हो; भूलने ही नहीं देते। थोड़ा समय दो।'

छोटा बच्चा अपनी बूढ़ी दादी से पूछता है: दादी मां, क्या आप टें बोल सकती हैं? दादी मां ने कहा: हां बेटे, क्यों नहीं बोल सकती!
बच्चा बोला: अच्छा तो बोलिए! क्योंकि मां कह रही थी कि जब यह बुढ़िया टें बोलेगी तो बहुत सारा पैसा मिलेगा।