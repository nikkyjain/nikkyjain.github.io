एक पुरानी चीनी कथा है, जंगल में कोई लकड़हारा लकड़ियां काटता था । अचानक देखा कि उसके पीछे आकर खड़ा हो गया है एक बारहसिंगा-सुंदर, अति सुंदर, अति स्वस्थ । लकड़हारे ने अपनी कुल्हाड़ी उसके सिर पर मार दी । बारहसिंगा मर गया । तब लकड़हारा डरा; कहीं पकड़ा न जाए । क्योंकि वह राजा का सुरक्षित वन था और शिकार की मनाही थी । तो उसने एक गड्डे में छिपा दिया उस बारहसिंगे को, ऊपर से मिट्टी डाल दी और वृक्ष के नीचे विश्राम करने लगा ।
अब लकड़ियां काटने की कोई जरूरत न थी । काफी पैसे मिल जाएंगे बारहसिंगे को बेचकर । सांझ जब सूरज ढल जाएगा और अंधेरा उतर आएगा तब निकाल कर बारहसिंगे को अपने घर ले जाएगा । अभी तो दोपहर थी ।
वह वृक्ष के नीचे विश्राम करने लगा और उसकी झपकी लग गई । जब उठा तो सूरज ढल चुका था और अंधेरा फैल रहा था । बहुत खोजा लेकिन वह गड्ढा मिला नहीं, जहां बारहसिंगे को गड़ा दिया था । तब उसे संदेह होने लगा कि हो न हो, मैंने स्वप्न में देखा है । कहीं ऐसे बारहसिंगे पीछे आकर खड़े होते हैं! आदमी को देख कर भाग जाते हैं, मीलों दूर से भाग जाते हैं । जरूर मैंने स्वप्न में देखा है और मैं व्यर्थ ही परेशान हो रहा हूं ।
हंसता हुआ, अपने पर ही हंसता हुआ घर की तरफ वापस लौटने लगा । यह भी खूब मूढ़ता हुई! राह में एक दूसरा आदमी मिला तो उसने अपनी कथा उससे कही कि ऐसा मैंने स्वप्न में देखा । और फिर मैं पागल, उस गड्डे को खोजने लगा ।
उस दूसरे आदमी को हुआ, हो न हो इस आदमी ने वस्तुत: बारहसिंगा मारा है । लकड़हारा तो घर चला गया, वह आदमी जंगल में खोजने गया और उसने बारहसिंगा खोज लिया । चोरी-छिपे वह अपने घर पहुंचा । उसने अपनी पत्नी को सारी कथा कही कि ऐसा लकड़हारे ने मुझे कहा और उसने यह भी कहा कि स्वप्न देखा है । अब मैं कैसे मानूं कि स्वप्न देखा है? स्वप्न कहीं सच होते हैं? यह बारहसिंगा सामने मौजूद है । तो स्वप्न नहीं देखा होगा, सच में ही हुआ होगा ।
लेकिन पत्नी ने कहा, तुम पागल हो । तुम दोपहर को सोए तो नहीं थे जंगल में? उसने कहा, मैं सोया था, झपकी ली थी । तो उसने कहा, तुमने हो न हो लकड़हारे का सपना देखा है । और सपने में लकड़हारा तुम्हें दिखाई पड़ा । तो वह आदमी कहने लगा, अगर लकड़हारा सपने में देखा है तो यह बारहसिंगा तो मौजूद है न!
तो उसकी स्त्री ने कहा, ज्ञानी कहते हैं, सपने में और सत्य में फर्क कहां? सपने भी सच होते हैं और जिसको हम सच कहते हैं, वह भी झूठ होता है । हो गया होगा सपना सच । निश्चिन्त हो गया वह आदमी । अपराध का एक भाव था कि लकड़हारे को धोखा दिया, वह भी चला गया ।
रात लकड़हारे ने एक सपना देखा कि उस आदमी ने जंगल में जाकर खोज लिया गड्ढा । और वह बारहसिंगे को घर ले गया । वह आधी रात उठकर उसके घर पहुंच गया । दरवाजा खटखटाया । दरवाजा खोला तो बारहसिंगा आंगन में पड़ा था । तो उसने कहा, यह तो बड़ा धोखा दिया तुमने । मैंने सपना देखा, तुम्हें निकालते देखा और बारहसिंगा तुम्हारे द्वार पर पड़ा है । ऐसी बेईमानी तो नहीं करनी थी ।
मुकदमा अदालत में गया । मजिस्ट्रेट बड़ा मुश्किल में पड़ा । मजिस्ट्रेट ने कहा, अब यह बड़ी उलझन की बात है । लकड़हारा सोचता है कि उसने सपना देखा था । तुम्हारी पत्नी कहती है कि तुमने सपना देखा कि लकड़हारा देखा था । अब लकड़हारा कहता है कि सपने में उसने देखा कि तुम बारहसिंगा ले आए । जो हो, इस पंचायत में मैं न पडूंगा । यह कानून के भीतर आता भी नहीं सपनों का निर्णय । एक बात सच है कि बारहसिंगा है, सो आधा-आधा तुम बांट लो ।
यह फाइल राजा के पास पहुंची दस्तखत के लिए, स्वीकृति के लिए । राजा खूब हंसने लगा । उसने कहा, यह भी खूब रही । मालूम होता है इस न्यायाधीश का दिमाग फिर गया है । इसने यह पूरा मुकदमा सपने में देखा है । उसने अपने वजीर को बुला कर कहा कि इसको सुलझाना पड़ेगा ।
वजीर ने कहा, देखिए, ज्ञानी कहते हैं, जिसको हम सच कहते हैं वह सपना है । और अब तक कोई पक्का नहीं कर पाया है कि क्या सपना है और क्या सच है । और जो जानते थे प्राचीन पुरुष- लाओत्सु जैसे, वे अब मौजूद नहीं दुर्भाग्य से, जो तय कर सके कि क्‍या सपना और क्या सच । यह हमारी सामर्थ्य के बाहर है । न्यायाधीश ने जो निर्णय दिया, उसे चुपचाप स्वीकृति दे दें । इस उलइान में पड़ें मत । क्योंकि केवल जानी पुरुष ही तय कर सकते हैं कि क्या सच है और क्या सपना है ।
मैं तुमसे कहना चाहता हूं ज्ञानी पुरुष ही तय कर सकते हैं कि क्या सपना है और क्या सच है । लेकिन हम क्यों नहीं तय कर पाते? हम चूकते क्यों चले जाते हैं? हम चूकते चले जाते हैं क्योंकि हम सोचते हैं, जो देखा उसमें ही तय करना है । जो देखा उसमें क्या सच और जो देखा उसमें क्या झूठ ।
दिन में देखा वह सच हम कहते हैं, रात जो देखा वह झूठ । जाग कर जो देखा वह सच, सोकर जो देखा वह झूठ । आंख खुली रख कर जो देखा वह सच, आंख बंद रख कर देखा जो झूठ । सबके साथ जो देखा सच, अकेले में जो देखा वह झूठ । लेकिन हम एक बात कभी नहीं सोचते कि हम देखे और देखे में ही तौल करते रहते हैं ।
ज्ञानी कहते हैं, जिसने देखा वह सच, जो देखा वह सब झूठ-जाग कर देखा कि सोकर देखा, अकेले में देखा कि भीड़ में देखा, आंख खुली थी कि आंख बंद थी-जो भी देखा वह सब झूठ । देखा, देखा सो झूठ । जिसने देखा, बस वही सच । द्रष्‍टा सत्‍य और दृष्‍य झूठ ।

((जीसस - जब तक तुम्हारी दो आंखें एक आंख न बन जाए, तब तक तुम मेरे प्रभु के राज्य में प्रवेश न कर सकोगे ।))

एक सम्राट ने, जो बड़ा खूंखार आदमी था, कहा कि इस गांव में जो भी असत्य बोलेगा उसे सूली पर लटका देंगे । और उसने कहा कि सिखावन के तौर पर, नगर का बड़ा द्वार जब सुबह खुलेगा, तो वहां जल्लाद मौजूद रहेंगे फांसी लगाकर । और जो भी आदमी आएंगे उनसे पूछेंगे । अगर उनमें से कोई भी असत्य बोला तो तत्क्षण सूली पर लटका देंगे, ताकि पूरा गांव रोज सुबह देख ले कि असत्य बोलनेवाले की क्या हालत होती है ।
मुल्ला नसरुद्दीन उसके दरबार में था, उसने कहा अच्छा, तो कल फिर दरवाजे पर मिलेंगे । उस सम्राट ने कहा, तुम्हारा मतलब? उसने कहा, कल वहीं तुम भी मौजूद रहना । हम असत्य बोलेंगे और तुम हमें फांसी पर लगाकर देख लेना ।
सम्राट बड़ा नाराज हुआ । उसने बड़ा इंतजाम किया कि यह आदमी चाहता क्या है! और सुबह जब दरवाजा खुला, सम्राट मौजूद था, और वजीर मौजूद थे, पूरे दरबारी मौजूद थे, फांसी का तख्ता मौजूद था, जल्लाद मौजूद थे । और मुल्ला अपने गधे पर सवार दरवाजे के भीतर प्रविष्ट हुआ ।
सम्राट ने कहा -- कहां जा रहे हो नसरुद्दीन?
नसरुद्दीन ने कहा -- फांसी के तख्ते पर लटकने जा रहा हूं ।
अब बड़ी मुश्किल हो गई । अगर उसको लटकाओ तो वह सच हो जाए । अगर न लटकाओ तो वह झूठ है । अब करो क्या? अगर उसको फांसी पर लटका दो तो एक सच्चे आदमी को फांसी हो गई । अगर उसको फांसी पर न लटकाओ, तो एक झूठा आदमी पहले ही दिन छूटा जा रहा है । सम्राट ने अपना सिर ठोंक लिया । नसरुद्दीन ने कहा कि सत्य और असत्य का निर्णय इतना आसान नहीं । हटाओ फांसी वगैरह । कौन जानता है कौन सत्य बोल रहा है, कौन असत्य बोल रहा है! कौन जानता है क्या सत्य है, क्या असत्य है!
((सत्य और असत्य बड़ी नाजुक बातें हैं ।))

झूठ को भी चलना हो, तो किसी न किसी वास्तविकता का सहारा लेना जरूरी है, खुद नहीं चल सकता, उसके पास कुछ भी नहीं है । झूठ का मतलब ही यह है कि उसके पास कुछ भी नहीं है, उसे सहारा लेना पड़ता है । इसलिए झूठ बोलनेवाला हमेशा पूरे उपाय करता है आपको समझाने का, कि मैं सच बोल रहा हूं । अगर भरोसा आ जाए कि यह झूठ है, तो झूठ वहीं गिर जाता है ।
एमेनुअल कांट ने बड़ी कीमत की बात कही है । उसने कहा है कि अगर सारी दुनिया में सभी लोग झूठ बोलने लगें, तो झूठ बिलकुल बेकार हो जाए । झूठ तभी तक चलता है, जब तक कुछ लोग सच बोल रहे हैं, या आशा रहती है कि कोई न कोई सच बोलता है । अगर सभी लोग तय ही कर लें कि हम झूठ ही बोलेंगे, और जो भी बोलेंगे वह झूठ ही होगा, तो फिर झूठ के चलने का कोई उपाय न रह जाएगा । पर बड़ी अड़चनें होंगी, काम चलना ही मुश्किल हो जाएगा ।
मुल्ला नसरुद्दीन एक दिन ट्रेन में सवार हुआ । जिस धंधे में वह लगा था, उसी धंधे का एक दूसरा आदमी भी उसी डिब्बे में चलती-भागती गाड़ी में सवार हुआ । वह मुल्ला का प्रतियोगी था, उसी धंधे में । मुल्ला ने मन में सोचा अगर मैं इससे पूछूंगा कि कहां जा रहे हो, तो यह जरूर झूठ बोलेगा । फिर भी मुल्ला ने कहा देखें और पूछा, कहां जा रहे हो? उस आदमी ने कहा, दिल्ली जा रहा हूं । मुल्ला ने मन में कहा कि जरूर कलकत्ता जा रहा होगा । यह आदमी विरोधी है धंधे में, और सिवाय झूठ के कभी सच बताता नहीं, जरूर कलकत्ता जा रहा होगा; पक्का है मामला । लेकिन तभी उसे खयाल आया कि गाड़ी तो दिल्ली जा रही है । मुस्कुराया वह, हंस कर बोला कि क्यों झूठ बोलते हो? दिल्ली जा रहे हो और झूठ बोलते हो कि दिल्ली जा रहे, ताकि समझूं कि कलकत्ते जा रहे हो!
बड़ी अड़चन हो जाए, यदि सारे लोग झूठ बोल रहे हों । तो हिसाब लगाना मुश्किल हो जाए, और किसी बात का कोई भरोसा भी न रहे । दुनिया चलती है थोड़े से सच के सहारे । झूठ भी चलता है सच के सहारे । अहंकार बिलकुल सरासर झूठ है, उसका कोई भी अस्तित्व नहीं है । शरीर का अस्तित्व है, आत्मा का अस्तित्व है; अहंकार का कोई अस्तित्व नहीं है । अहंकार मात्र एक खयाल है । या तो अहंकार आत्मा में अपने पैर गड़ाए तो चल सकता है । लेकिन आत्मा में वह पैर गड़ा नहीं सकता; क्योंकि आत्मा के प्रकाश में, वह क्योंकि अंधकार है, टिकेगा नहीं । इसलिए शरीर के अतिरिक्त कोई उपाय नहीं है । अहंकार अपनी जड़ें शरीर में डाल देता है । शरीर के सहारे अहंकार सच्चा हो जाता है, वास्तविक हो जाता है, यथार्थ हो जाता है ।

((जीवन आंख मूंदकर खुद को दोहराता है - जब तक आप इसके प्रति जागरूक नहीं हो जाते हैं, यह एक चक्र की तरह दोहराता रहेगा ।))

Edmund Burke [1729-1797] दुनिया का इतिहास लिख रहा था। कोई पंद्रह साल उसने मेहनत की थी और आधा इतिहास लिख चुका था। पंद्रह साल; करीब अपनी पूरी जिंदगी की समझदारी का समय वह इतिहास पर लगा रहा था। सुबह से उठता था, तो रात आधी रात तक लिखता ही रहता था। क्योंकि बड़ा था काम और जिंदगी थी छोटी। और भरोसा नहीं था कि किताब पूरी हो सके।
आधी किताब जब पूरी हो गई थी, एक दिन दोपहर को घर के आस-पास जोर से शोरगुल मचा। लेकिन वह तो अपने काम में लगा रहा। शोरगुल बढ़ता चला गया। तब वह उठकर बाहर आया, उसने कहा, बात क्या है! लोग भाग रहे थे। पूछा, बात क्या है? किसी ने कहा, हत्या हो गई। तुम्हारे मकान के पीछे मर्डर हो गया। एक से पूछा; उसने कुछ कहा कि किस तरह हुआ। दूसरे से पूछा; उसने कुछ कहा। वे सब आंखों देखे हुए, चश्मदीद गवाह थे।
बर्क भागा हुआ अपने मकान के पीछे पहुंचा। वहां लोग मौजूद थे। भीड़ लगी थी। लाश सामने पड़ी थी। हत्यारा पकड़ लिया गया था। लेकिन सबके version अलग थे। देखने वाला कोई कह रहा था कि जिम्मेवार कौन है। कोई कह रहा था कि जो मारा गया, वह ठीक ही मारा गया। कोई कह रहा था, जिसने मारा, उसने बहुत बुरा किया। कोई कह रहा था, हत्यारा जिम्मेवार नहीं है। कोई कह रहा था कि हत्यारा जिम्मेवार है। बर्क ने सबसे पूछा और लौटकर पंद्रह साल जो किताब में मेहनत लगाई थी, उसमें आग लगा दी। उसने लिखा कि जब मेरे घर के पीछे हत्या हो जाए, और आंखों देखने वाले लोगों की गवाहियां अलग हों, तो पांच हजार साल पहले क्या हुआ था, इसको पांच हजार साल बाद मैं लिखूं, यह व्यर्थ है। इस झंझट में मैं नहीं पडूंगा। बर्क ने अपने पत्र में लिखा है कि इतिहास सरासर झूठ है। सच्चा इतिहास लिखा ही नहीं जा सकता।

((Edmund Burke - To read without reflecting is like eating without digesting))

दक्षिण में एक संन्यासी था ब्रह्मयोगी। उसने आक्सफोर्ड, रंगून और कलकत्ता विश्वविद्यालय में तीन बार एक बहुत अदभुत प्रयोग किया--उसने मरने का प्रयोग किया। वह दस मिनट के लिए मर जाता था, मर जाता था मेडिकली, जिसे चिकित्सक कह सकें कि मौत हो गई। कलकत्ता यूनिवर्सिटी में जब उसने प्रयोग किया, तो दस बड़े चिकित्सक मौजूद थे। कलकत्ता यूनिवर्सिटी के सबसे बड़े चिकित्सक, सर्जन, सब मौजूद थे। और जब ब्रह्मयोगी दस मिनट के लिए मर गया, तो उन दसों ने दस्तखत किए हैं सर्टिफिकेट पर कि यह आदमी मर गया है, इसकी हम गवाही देते हैं। सांस खो गई, हृदय की धड़कनें खो गईं, खून की गति खो गई, मरने की सारी की सारी लक्षण पूरी हो गई। दस मिनट बाद वह आदमी वापस लौट आया, और उस आदमी ने कहा कि अगर यह तुम्हारा सर्टिफिकेट सही है, तो मैं वापस नहीं लौट सकता। और अगर मैं वापस लौट आया हूं, तो तुमने अब तक जितने मृत्यु के सर्टिफिकेट दिए सब झूठे थे। क्योंकि इन दो के सिवाय और क्या मतलब होगा? और उन दस डाक्टरों ने दूसरी बात भी लिख कर दी है और उन्होंने लिख कर यह दिया है कि जहां तक हम समझते हैं और जहां तक हमारा विज्ञान जानता है, हम समझते हैं कि यह आदमी मर गया था। लेकिन हम अपनी आंखों को झूठा नहीं कह सकते, और यह आदमी फिर जिंदा है।

((जब भी सच और झूठ में समझौता हो, तो झूठ जीतता है।))

एक बार ऐसा एक गांव में हुआ। एक आदमी ने रास्ते पर चलते एक आदमी को पकड़ लिया। और कहा कि हद हो गई! अब बहुत हो गया; अब बर्दाश्त के बाहर है। वह सौ रुपए जो आपने लिए थे, मुझे वापस लौटा दें! वह आदमी चौंका। उसने कहा कि क्या कह रहे हैं आप? मैंने और आपसे सौ रुपए कभी उधार लिए! मैंने आपकी शकल भी पहले नहीं देखी। उस आदमी ने कहा कि लो, सुनो मजाक! लेते वक्त पुराने परिचित थे, देते वक्त शकल भी पहचान में नहीं आती!
भीड़ इकट्ठी हो गई है! रास्ते पर चारों तरफ लोग आ गए हैं! लोगों ने कहा कि भई, क्या बात है! उस आदमी ने चिल्लाकर कहा कि मेरे सौ रुपए लूटे ले रहा है यह आदमी। कहता है, मेरी शकल भी नहीं देखी! उस आदमी ने कहा कि हैरान कर रहे हैं आप! सच में ही मैंने आपकी शकल नहीं देखी! लोगों को भी शक हुआ कि इतना झूठ तो कोई भी नहीं बोलेगा कि शकल भी न देखी हो और सौ रुपये!
अंततः लोगों ने, जैसा कि लोग होते हैं, उन्होंने कहा कि compromise कर लो, पचास-पचास पर निपटारा कर लो! जिस आदमी को देने थे, उसने कहा, क्या कह रहे हैं आप? मैं इसकी शकल नहीं जानता। लोगों ने कहा, अब तुम ज्यादती कर रहे हो! उस आदमी ने कहा कि भई, ठीक है। हम पचास छोड़े देते हैं। और क्या! पचास छोड़े देता हूं, लोगों ने कहा, इनकी बात का खयाल रखकर! स्वभावतः, लोग उसके और साथ हो गए। उन्होंने कहा, पचास तो तुम दे ही दो!

((ऑस्कर वाइल्ड -- झूठ बोलना केवल उन्हीं के लिए संभव है, जिनकी स्मृति बहुत अच्छी हो। जिनकी स्मृति कमजोर है, उन्हें भूलकर झूठ नहीं बोलना चाहिए। क्योंकि झूठ में बहुत हिसाब रखना पड़ेगा।))

मुल्ला नसरुद्दीन अपने बेटे से कह रहा है, तेरे झूठ को अब हम बरदाश्त ज्यादा नहीं कर सकते। तू गजब के झूठ बोल रहा है! उस लड़के ने कहा, मैं और झूठ! नसरुद्दीन ने सिर्फ उसको दिखाने के लिए, मित्र एक साथ खड़ा था, तो उसको कहा कि अच्छा तू एक झूठ अभी बोलकर बता, यह एक रुपया तुझे इनाम दूंगा। उसके लड़के ने कहा, पांच रुपए कहा था!

((पाखंड का जो सबसे बड़ा उपद्रव है, वह यह है कि आपकी पहचान खो जाती है, प्रत्यभिज्ञा मुश्किल हो जाती है।))

तीन महिलाएं अपने पति के विषय में चर्चा कर रही थीं। पहली बोली: 'हमारे विवाह को इतने वर्ष हो गए, पर हम दोनों में आज तक एक बार भी तूत्तू मैं-मैं नहीं हुई।' दूसरी ने लंबी सांस लेते हुए कहा: 'काश, मैं भी यही कह सकती!' तीसरी बोली: 'अरी तू भी कह दे न! आखिर इसने भी कहा ही तो है, कहने में क्या बनता बिगड़ता है?'