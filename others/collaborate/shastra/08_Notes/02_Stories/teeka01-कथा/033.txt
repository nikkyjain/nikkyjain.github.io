एक फकीर एक सम्राट का मित्र था । सम्राट उस फकीर से बहुत ही प्रभावित था । इतना प्रभावित था कि एक दिन उसने कहा कि प्रभु, मुझसे देखा नहीं जाता कि इस वृक्ष के नीचे धूप, छाया, गर्मी में आप बैठे रहें; राजमहल चलें !
सोचा था सम्राट ने कि जब मैं यह कहूंगा, फकीर कहेगा कि 'नहीं-नहीं, नहीं-नहीं, राजमहल और मैं ? मैं छोड़ चुका संसार !' ऐसा कहा होता फकीर ने तो सम्राट प्रसन्न हुआ होता । उसके मन में और भी फकीर के प्रति आदर बढ़ा होता । लेकिन फकीर मेरे जैसा रहा होगा । वह उठ कर खड़ा हो गया । उसने कहा, घोड़ा इत्यादि कहां है ? सम्राट थोड़ा सकुचाया कि अरे, यह कैसा त्यागी ! मगर अब कुछ कह भी न सकता था । ले आया घोड़ा, लेकिन बेमन से लाया । वह फकीर चढ़ कर घोड़े पर बैठ गया । उसने कहा कि चलो ।
ले आया महल, लेकिन मजा चला गया । क्योंकि मजा तो यही था सम्राट का कि महात्यागी गुरु ! यह कैसा त्यागी ? अब लेकिन कह भी कुछ नहीं सकता, अपने हाथ से ही फंस गया, बुला लाया । उसको अच्छे से अच्छे कमरे में रखा, जो श्रेष्ठतम, सुंदरतम महल का हिस्सा था । वह वहीं रहने लगा । वह जैसे वृक्ष के नीचे बैठा रहा था, वह सुंदर महल में बैठा रहने लगा ।
कुछ दिन बाद सम्राट की बेचैनी बढ़ने लगी । उसने कहा, यह तो बात अजीब हो गई । छह महीने बीत जाने पर उसने कहा कि महाराज एक प्रश्न उठता रहा है. ।
फकीर ने कहा, इतनी देर क्यों की ? प्रश्न तो उसी दिन उठ गया था जब मैंने कहा, घोड़ा ले आओ !
सम्राट डरा । उसने कहा कि आपको पता है ?
'पता कैसे नहीं होगा ? क्योंकि तत्‍क्षण तुम्हारा चेहरा बदल गया था । उसी क्षण मेरा तुमसे संबंध छूट गया, जब मैंने घोड़े से संबंध जोड़ा । उसी क्षण मैं कोई त्यागी नहीं रहा तुम्हारे लिए । बोलो, छह महीने क्यों रुके ? इतनी देर क्यों तकलीफ सही ? मुझे पता है कि तुम बेचैन हो रहे । क्या है ?'
कहा, 'इतना-सा पूछना है कि अब तो मुझमें और आपमें कुछ भी अंतर नहीं है । अब तो ठीक आप भी मेरे जैसे हैं-महल में रहते हैं, सुख-सुविधा, नौकर-चाकर, अच्छा खाना-पीना ! भेद तो तब था, जब आप बैठे थे वृक्ष के नीचे-आप फकीर थे, त्यागी थे, महात्मा थे, मैं राजा था, भोगी था । अब क्या भेद है ?'
उस फकीर ने कहा, जानना चाहते हो भेद, तो गांव के बाहर चलो ।
राजा ने कहा, ठीक ।
दोनों गांव के बाहर गए । फकीर ने कहा, थोड़ी दूर और चलें ।
दोपहर हो गई । सम्राट ने कहा, अब बता भी दें, बताना है तो कहीं भी बता दें, अब आधा जंगल आ गया यह ।
नहीं, उसने कहा कि थोड़ी दूर और । सूरज अस्त होते ही समझा दूंगा ।
सूरज अस्त होने लगा । सम्राट ने कहा, अब... अब बोलें !
उसने कहा कि इतना ही समझाना है कि अब मैं वापिस नहीं जा रहा । तुम जाते हो कि चलते हो ? सम्राट ने कहा, मैं कैसे चल सकता हूं आपके साथ ? महल है, पत्नी है, बच्चे हैं, सारी व्यवस्था.. । मैं कैसे चल सकता हूं ?
फकीर ने कहा, लेकिन मैं जा रहा हूं । फर्क समझ में आया ?
सम्राट उसके पैर पर गिर पड़ा । उसने कहा कि नहीं, मुझे छोड़े मत, मुझसे बड़ी भूल हो गई । उसने कहा, मैं तो अभी फिर घोड़े पर बैठने को तैयार हूं । लेकिन तुम फिर मुश्किल में पड़ जाओगे । 

((अपने शब्दों के साथ सावधान रहे; एक बार वो कह दिए जाएं तो उन्हें सिर्फ माफ़ किया जा सकता है भुलाया नहीं जा सकता ।))

महाराष्ट्र की बड़ी प्राचीन कथा है राका-बांका की । राका ठीक वैसा ही रहा होगा, जिसका संन्यास परिग्रह के विपरीत निकला । तो वह लकड़ियां काटता, बेचता, उससे जो मिल जाता उससे भोजन कर लेता । सांझ जो बचता वह बांट देता, रात घर में न रखता । परम त्यागी । लेकिन एक बार बेमौसम वर्षा हो गई । तीन चार दिन वर्षा होती रही । जंगल न जा सका । भूखे रहना पड़ा । उसकी पत्नी बांका, वे दोनों भूखे रहे । चौथे दिन गए जंगल, लकड़ियां काट कर आता था सका आगे-आगे लकड़ियां लिए, पीछे पत्नी भी लकड़ियां ढो रही है । देखा, राह के किनारे एक अशर्फियों से भरी थैली पड़ी है । जल्दी से लकड़ियां नीचे पटकीं, थैली को गड्डे में डाला, ऊपर से मिट्टी डाल दी ।
जब वह मिट्टी डाल ही रहा था, डालने को चुक ही रहा था काम पूरा करके कि उसकी पत्नी आ गई । उसने पूछा क्या करते हो? तो कसम तो खाई थी सच बोलने की । झूठ बोल नहीं सकता था । तो उसने कहा, बड़ी मुश्किल हो गई । यह आचरण ऊपर से आरोपित होता तो ऐसी मुश्किल न आती । कसम खाई थी सत्य बोलने की तो असत्य तो बोल नहीं सकता । तो कहा कि अब सुन । मैं चलता था तो देखा अशर्फियां पड़ी हैं । किसी राहगीर की गिर गई होंगी । उनको गड्डे में डाल कर मिट्टी डाल रहा था कि कहीं तू है-तू ठहरी स्त्री! कहीं तेरा मन लुभायमान न हो जाए । फिर तीन दिन के भूखे हैं हम । कहीं मन में भाव न आ जाए कि उठा लें । तुझे बचाने के लिए इनको डाल दिया गड्डे में, मिट्टी ऊपर से फेंक दी ।
कहते हैं, बांका हंसने लगी । उसी दिन से उसका नाम बांका हुआ । बांकी औरत रही होगी । हंसने लगी, खूब हंसने लगी । राका बड़ा हैरान हुआ । उसने कहा, बात क्या है? हंसती क्यों हो?
उसने कहा, मैं इसलिए हंसती हूं कि तुम मिट्टी पर मिट्टी डालते हो । मिट्टी पर मिट्टी डालते तुम्हें शर्म नहीं आती?
अब ये दो दृष्टिकोण हैं । एक है त्यागी । उसका त्याग भी परिग्रह-केंद्रित है । अभी सोना दिखाई पड़ता है । लाख कहे कि सोना मिट्टी है मगर अभी सोना दिखाई पड़ता है । मिट्टी कहता ही इसलिए है ताकि जो दिखाई पड़ता है उसको झुठला दे । अभी सोना पुकारता है । अभी सोना बुलाता है । अभी सोने में निमंत्रण है । मिट्टी कह-कह कर समझाता है अपने को कि मिट्टी है, कहां चले? मत जाओ, बिलकुल मत जाओ, मिट्टी है । मगर सोना अभी सोना है ।
यह जो बांका ने कहा, यह परम त्याग है । यह ठीक संन्यास है ।

((सांसारिक आदमी-- जो दुख में है, और सुख खोजता है । संन्यासी -- जो समझ गया कि दुख से बचने और सुख को खोजने में ही दुख है । सिद्ध -- जो पहुंच गया उस जगह, जहां सुख और दुख के पार हो गया ।))

एक बार शैतान का मन ऊब गया । उसने संन्यास लेने का निश्चय कर लिया । तब उसने अपने गुलामों को बेचना शुरूकर दिया : बुराई, झूठ, ईर्ष्या, निरुत्साह, दर्प, हिंसा, परिग्रह आदि-आदि । सब पर तख्तियां लगा दीं । खरीददार तो सदा से मौजूद हैं । शैतान की दुकान पर कब ऐसा हुआ कि भीड़ न रही हो । परमात्मा के मंदिर खाली पड़े रहते हैं । शैतान की दुकान पर तो सदा भीड़ होती है, भारी भीड़ होती । जमघट होता है । क्यू लगे रहते हैं ।
और जब यह लोगों को पता चला कि शैतान अपने विश्वस्त गुलामों को भी बेच रहा है तो सभी पहुंच गए । राजनेता पहुंचे, धनपति पहुंचे । सभी तरह के उपद्रवी पहुंच गए । क्योंकि शैतान के सुशिक्षित सेवक मिल जाएं तो फिर क्या? फिर तो दुनिया फतह! एक के बाद एक गुलाम बिकने लगे । शैतान के भक्त आते गए और अपनी- अपनी पहचान, अपनी-अपनी पसंद का गुलाम खरीदते गए । पर एक बहुत ही भोंडी और कुरूप औरत खड़ी थी जिसे कोई पहचान ही नहीं पा रहा था कि यह कौन है? और कठिनाई और भी थी कि उसके गले में जो तख्ती लगी थी, सबसे ज्यादा कीमत की थी ।
अंतत: एक आदमी ने पूछा कि महानुभाव, बड़ा आश्चर्य है, इस स्त्री को हम पहचान नहीं पा रहे हैं । यह कौन है आपकी सेविका? और ऐसी कुरूप और ऐसी भोंडी कि इसे देख कर ही जी मिचलाता । और सबसे ज्यादा कीमत लगा रखी है । बात क्या है? कोई खरीददार गया भी नहीं इसके पास । यह देवी कौन है? इसके संबंध में कुछ बता दें । शैतान से उस ग्राहक ने पूछा ।
शैतान ने कहा, ओह, यह? यह मेरी सबसे प्रिय और वफादार गुलाम है । मैं इसके सहारे बड़ी आसानी से लोगों को अपने शिकंजे में कस लेता हूं । क्यों, पहचाना नहीं इसे? बहुत कम लोग इसे पहचानते हैं इसीलिए तो इसके द्वारा धोखा देना आसान होता है । इसे कोई पहचानता नहीं मगर यह मेरा दाहिना हाथ है ।
फिर शैतान अट्टहास कर उठा और बोला, महत्वाकांक्षा है यह । महत्वाकांक्षा! एंबीशन! यह सबसे भोंडी और सबसे कुरूप मेरी सेविका है, लेकिन सबसे कुशल । आदमी जीता महत्वाकांक्षा में । यह पा लूं यह मिल जाए, और मिल जाए, और ज्यादा मिल जाए । तुम उसी महत्वाकांक्षा को धर्म की दिशा में मत फैलाओ ।

((संन्यास सत्य को पाने की महत्वाकांक्षा नहीं है, संन्यास महत्वाकांक्षा का त्याग है ।))

रामतीर्थ अमेरिका से वापस लौटे, टेहरी गढ़वाल में मेहमान थे। उनकी पत्नी मिलने आई। खिड़की से देखा पत्नी को आते हुए, तो खिड़की बंद करके द्वार बंद कर लिया। एक मित्र साथ ठहरे हुए थे, सरदार पूर्ण सिंह। उन्होंने कहा, दरवाजा क्यों बंद करते हैं? क्योंकि मैंने आपको किसी भी स्त्री के लिए कभी दरवाजा बंद करते नहीं देखा! पूर्ण सिंह जानते हैं कि जो आ रही है, उनकी पत्नी है--या थी। रामतीर्थ ने कहा, वह मेरी कोई भी नहीं है। पर पूर्ण सिंह ने कहा कि और भी जो स्त्रियां आती हैं, वे भी आपकी कोई नहीं हैं। लेकिन उन और कोई नहीं स्त्रियों के लिए कभी द्वार बंद नहीं किया! नहीं, यह स्त्री जरूर आपकी कोई है--विशेष आयोजन करते हैं, द्वार बंद करते हैं! रामतीर्थ ने कहा, वह मेरी पत्नी थी; लेकिन मेरी कोई पत्नी नहीं है। पूर्ण सिंह ने कहा, अगर वह पत्नी नहीं है, तो उसके साथ वैसा ही व्यवहार करें, जैसा किसी भी स्त्री के साथ करते हैं। द्वार खोलें!
यह व्यवहार विशेष है; यह विपरीत राग का व्यवहार है। एक भ्रम था कि मेरी पत्नी है, अब एक भ्रम है कि मेरी पत्नी नहीं है। लेकिन अगर पहला भ्रम गलत था, तो दूसरा भ्रम सही कैसे हो सकता है? वह पहले पर ही खड़ा है; वह पहले का ही विस्तार है।
पहला भ्रम तो हमारी समझ में आ जाता है। दूसरा भ्रम विरागी का भ्रम है--संन्यासी का, त्यागी का--वह जरा हमारी समझ में मुश्किल से आता है। लेकिन साफ है बात कि यह पत्नी विशेष है, यह साधारण नहीं है। इस स्त्री के प्रति रामतीर्थ की कोई दृष्टि है। किसी दिन रामतीर्थ ने इस स्त्री के लिए उठकर द्वार खोला होता, अब उठकर द्वार बंद कर रहे हैं। लेकिन इस स्त्री के लिए उठते जरूर हैं। किसी दिन द्वार खोलने उठे होते, अपनी पत्नी है; आज द्वार बंद करने उठे हैं, अपनी पत्नी नहीं है। लेकिन द्वार तक रामतीर्थ को उठना पड़ता है; वैराग्य नहीं है।
पूर्ण सिंह ने कहा कि अगर आप द्वार नहीं खोलते हैं, तो मैं नमस्कार करता हूं। मेरे लिए आपका सब ब्रह्मज्ञान व्यर्थ हो गया। मैं जाता हूं। यह कैसा ब्रह्मज्ञान है! क्योंकि किसी स्त्री से आपने नहीं कहा अब तक रुकने के लिए। सभी स्त्रियों में ब्रह्म दिखाई पड़ा। आज इस स्त्री में कौन-सा कसूर हो गया है कि ब्रह्म नहीं है!
रामतीर्थ को भी चुभी बात; खयाल में पड़ी। द्वार तो खोल दिया। लेकिन विचारशील व्यक्ति थे। यह तो दिखाई पड़ गया कि वैराग्य फलित नहीं हुआ है। क्योंकि वैराग्य का अर्थ ही यह है कि जहां न राग रहा हो, न विराग रहा हो। वैराग्य भी न रहा हो, वहीं वैराग्य है। मोह की निशा पूरी ही खो गई हो। मेरा खो गया हो, मेरा नहीं है, यह भी खो गया हो। जहां वैराग्य भी नहीं है, वहीं वैराग्य है।
रामतीर्थ को भी दिखाई तो पड़ गया। समझ में तो आ गया। उसी दिन उन्होंने गेरुए वस्त्र छोड़ दिए। यह जानकर आपको हैरानी होगी कि रामतीर्थ ने जिस दिन जल-समाधि ली, उस दिन वे गेरुए वस्त्र नहीं पहने हुए थे। उस दिन उन्होंने साधारण वस्त्र पहन लिए थे। क्योंकि यह उनको भी यह साफ हो गया था कि यह वैराग्य नहीं है।

((कर्म योग एक बहुत ही बड़ा रहस्य है ।))

जेम्स थरबर की एक बहुत प्रसिद्ध कथा है कि सांपों के देश में एक बार एक शांतिप्रिय नेवला पैदा हो गया। नेवलों ने तत्क्षण उसे शिक्षा देनी शुरू की कि सांप हमारे दुश्मन हैं। पर उस नेवले ने कहा, 'क्यों? मेरा उन्होंने अब तक कुछ भी नहीं बिगाड़ा।' पुराने नेवलों ने कहा, 'नासमझ, तेरा न बिगाड़ा हो, लेकिन वे सदा से हमारे दुश्मन हैं। उनसे हमारा विरोध जातिगत है।' पर उस शांतिप्रिय नेवले ने कहा, 'जब मेरा उन्होंने कुछ नहीं बिगाड़ा तो मैं क्यों उनसे शत्रुता पालूं।'
खबर फैल गई नेवलों में कि एक गलत नेवला पैदा हो गया है, जो सांपों का मित्र और नेवलों का दुश्मन है। नेवले के बाप ने कहा, 'यह लड़का पागल है।' नेवले की मां ने कहा, 'यह लड़का बीमार है।' नेवले के भाइयों ने कहा, 'यह लड़का, यह हमारा भाई बुजदिल है।' समझाया बहुत उसे कि यह हमारा फर्ज है, राष्ट्रीय कर्तव्य है, कि हम सांपों को मारें। हम इसीलिए हैं। इस पृथ्वी को सांपों से खाली कर देना है, क्योंकि उन के कारण ही सारी बुराई है। सांप ही शैतान हैं। उस शांतिप्रिय नेवले ने कहा, 'मैं तो इसमें कोई फर्क नहीं देखता। सांपों को भी मैं देखता हूं, मुझे उन में कोई शैतान नहीं दिखाई पड़ता। उनमें भी संत हैं और शैतान हैं, जैसे हम में भी संत और शैतान हैं।'
खबर फैल गई कि वह नेवला वस्तुतः सांप ही है। सांपों की तरह रेंगता है। और उससे सावधान रहना। क्योंकि शक्ल उसकी नेवले की है और आत्मा सांप की है। बड़े-बूढ़े इकट्ठे हुए, पंचायत की और उन्होंने आखिरी बार कोशिश की नेवले को समझाने की कि 'तू पागलपन मत कर।' उस नेवले ने कहा, 'लेकिन सोचना-समझना तो जरूरी है।' एक नेवला भीड़ में से बोला, 'सोचना-समझना गद्दारी है।' दूसरे नेवले ने कहा, 'सोचना-समझना दुश्मनों का काम है।'
फिर जब वे उसे न समझा पाये तो उस नेवले को उन्होंने फांसी दे दी। जेम्स थरबर ने अंतिम वचन इस कहानी में लिखा है, कि यह शिक्षा मिलती है कि अगर तुम अपने दुश्मनों के हाथ न मारे गये, तो अपने मित्रों के हाथ मारे जाओगे। मारे तुम जरूर जाओगे।

((कबीर - सिंहों के नहीं लेहड़े, संतों की नहीं जमात।))

दो फकीरों में बड़ा विवाद था। विवाद एक छोटी-सी बात को लेकर था कि एक फकीर कुछ पैसे पास रखता था, और एक फकीर कुछ भी पैसे पास नहीं रखता था। जो पास पैसे नहीं रखता था, वह कहता था, छोड़ने में आनंद है, पकड़ने में दुख है। जो पास पैसे रखता था, वह कहता था कि थोड़ा तो पकड़ना ही पड़े, नहीं तो बड़ा दुख होता है।
फिर वे एक नदी के किनारे पहुंचे। सांझ ढल गई, माझी नाव छोड़ने को था, उसने पैसे मांगे। इस तरफ रुकना खतरनाक था, जंगली जानवरों का डर था, उस तरफ जाना जरूरी था। तो जिसके पास पैसे थे, और जो पैसे का आग्रही था, उसने कहा, अब बोलो; के गीता अब तुम्हारा त्याग चलाओ! अब तुम्हारे पास जो त्याग की संपदा है, उसका उपयोग करो, हमें उस तरफ जाना है। पैसे मेरे पास हैं, अगर तुमसे कुछ न बन पड़े, तो मैं पैसे देता हूं, हम उस तरफ हो जाते हैं।
फकीर मुस्कुराता रहा, वह जो त्याग का पक्षपाती था। फिर जिसके पास पैसे थे, उसने पैसे दिए, वे नदी पार किए। नदी पार करके जिसके पास पैसे थे, उसने कहा, अब बोलो!
उस पहले फकीर ने कहा, लेकिन त्याग से ही हम पार हुए। तुम पैसे छोड़ सके, तुम पैसे दे सके, इसीलिए हम पार हुए हैं। पैसे होने से हम पार नहीं हुए हैं, पैसा छोड़ने से ही पार हुए हैं। और अगर मैं पार नहीं हो रहा था, तो उसका कारण यह नहीं था कि मेरा त्याग बाधा था, मेरे पास और त्याग की सुविधा न थी, और छोड़ने को नहीं था; बस। तकलीफ मेरे त्याग की नहीं थी, त्याग मेरा कम पड़ रहा था, और मेरे पास छोड़ने को नहीं था, थोड़ा और त्याग करने की जरूरत थी। तुम कर सके। लेकिन सही मैं ही हूं। हम छोड़ने से इस पार आए।

((निर्धन का दुख निर्धनता नहीं, दुख यही है कि पकड़ने को कुछ भी नहीं है, हाथ खाली है। धनी का दुख यह है कि हाथ भर गए हैं, छोड़ने की हिम्मत नहीं है। ))

