चीन में एक सम्राट का एक ही बेटा था । वह बेटा मरण-शय्या पर पड़ा था । चिकित्सकों ने कह दिया हार कर कि हम कुछ कर न सकेंगे, बचेगा नहीं, बचना असंभव है । बीमारी ऐसी थी कि कोई इलाज नहीं था । दिन दो दिन की बात थी, कभी भी मर जाएगा । तो बाप रात भर जाग कर बैठा रहा । विदा देने की बात ही थी । आंख से आंसू बहते रहे, बैठा रहा । कोई तीन बजे करीब रात को झपकी लग गई बाप को बैठे-बैठे ही । झपकी लगी तो एक सपना देखा कि एक बहुत बड़ा साम्राज्य है, जिसका वह मालिक है । उसके बारह बेटे हैं-बड़े सुंदर, युवा, कुशल, बुद्धिमान, महारथी, योद्धा ! उन जैसा कोई व्यक्ति नहीं संसार में । खूब धन का अंबार है ! कोई सीमा नहीं ! वह चक्रवर्ती है । सारे जगत पर उसका साम्राज्य है ! ऐसा सपना देखता था, तभी बेटा मर गया । पत्नी दहाड़ मार कर रो उठी । उसकी आंख खुली । चौंका एकदम । किंकर्तव्यविमूढ़ हो गया । क्योंकि अभी-अभी एक दूसरा राज्य था, बारह बेटे थे, बड़ा धन था-वह सब चला गया; और इधर यह बेटा मर गया ! लेकिन वह ठगा-सा रह गया । उसकी पत्नी ने समझा कि कहीं दिमाग तो खराब नहीं हो गया, क्योंकि बेटे से उसका बड़ा लगाव था । एक आंसू नहीं आ रहा आंख में । बेटा जिंदा था तो रोता था उसके लिए, अब बेटा मर गया तो रो नहीं रहा बाप । पत्नी ने उसे हिलाया और कहा, तुम्हें कुछ हो तो नहीं गया ? रोते क्यों नहीं ?
उसने कहा, 'किस-किस के लिए रोओ ? बारह अभी थे, वे मर गए । बड़ा साम्राज्य था, वह चला गया । उनके लिए रोऊं कि इसके लिए रोऊं ? अब मैं सोच रहा हूं कि किस-किस के लिए रोऊं । जैसे बारह गए, वैसे तेरह गए ।'
बात समाप्त हो गई, उसने कहा । वह भी एक सपना था, यह भी एक सपना है । 

((यह जीवन जो चारों तरफ फैला है, इतना विराट मंच, इसमें अगर तुम भटक जाओ तो कुछ आश्चर्य नहीं ! तुम होश में नहीं हो, तुम मूर्च्छित हो ।))

एक आदमी एक ट्रेन में न्यूयार्क की तरफ सफर कर रहा था। एक बीच के स्टेशन पर एक युवक भी सवार हुआ। उस युवक के हाथ के बस्ते को देखकर लगता था वह किसी इंश्योरेंस का एजेंट होगा। उस बूढ़े आदमी के पास वह बैठा। फिर थोड़ी देर बाद उसने पूछा कि क्या महाशय आप बात सकेंगे आपकी घड़ी में कितना बजा हुआ है? वह बूढ़ा थोड़ी देर चुप रहा और उसने कहा क्षमा करें, मैं न बता सकूंगा। उस युवक ने कहा, क्या आपके पास घड़ी नहीं है। उस बूढ़े ने कहा, घड़ी तो जरूर है, लेकिन मैं थोड़ा आगे का भी विचार कर लेता हूं, तभी कुछ करता हूं। अभी तुम पूछोगे कितना बजा है और मैं घड़ी में देखकर बताऊंगा कितना बजा है। हम दोनों के बीच बातचीत शुरू हो जाएगी। फिर तुम पूछोगे, आप कहां जा रहे हैं। मैं कहूंगा, न्यूयार्क जा रहा हूं। तुम कहोगे, मैं भी जा रहा हूं। आप किस मोहल्ले में रहते हैं। तो मैं अपना मोहल्ला बताऊंगा। संकोचवश मुझे कहना पड़ेगा, अगर कभी वहां आएं, तो मेरे घर भी आना। मेरी जवान लड़की है। तुम घर आओगे, निश्चित ही उसके प्रति आकर्षित हो जाओगे। तुम उससे कहोगे कि चित्र देखने चलती हो। वह जरूर राजी हो जाएगी। और यह मामला यहां तक बढ़ेगा कि एक दिन मुझे विचार करना पड़ेगा कि बीमा एजेंट से अपनी लड़की की शादी करनी है या नहीं करनी है। और मुझे बीमा एजेंट बिलकुल भी पसंद नहीं आते। इसलिए कृपा करो, मुझसे तुम घड़ी का समय मत पूछो।

((न तुम ब्राह्मण, क्षत्रिय, वैश्य, शूद्र हो, न तुम ब्रह्मचारी, गृहस्थ, वानप्रस्थ, संन्यासी हो, और न तुम आंख, नाक, कान, जीभ, त्वचा आदि इंद्रियों से ग्रहण किये जाने वाले हो, अपितु तुम अकेला, अदृश्य और विश्व के द्रष्टा हो । ऐसा समझकर सुखी हो जाओ ।))