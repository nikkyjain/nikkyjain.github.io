मुल्ला नसरुद्दीन अपने एक मित्र के साथ, कड़ी धूप है और वृक्ष की छाया में बैठा है । झटके से उठ कर बैठ गया और कहने लगा कि प्रभु करे कभी वे दिन भी आएं । आएंगे जरूर । देर है, अंधेर तो नहीं है । जब अपना भी महल होगा, सुंदर झील होगी, घने वृक्षों की छाया होगी । विश्राम करेंगे वृक्षों की छाया में । झील पर तैरेंगे । और ढेर की ढेर आइसक्रीम !
मित्र भी उठ कर बैठ गया । उसने कहा, एक बात बड़े मियां, अगर मैं आऊं तो आइसक्रीम में मुझे भी भागीदार बनाओगे या नहीं ? मुल्ला ने कहा, इतना ही कह सकते हैं कि अभी कुछ न कह सकेंगे । अभी कुछ नहीं कह सकते । अभी तुम बात मत उठाओ । उस आदमी ने कहा, चलो छोड़ो आइसक्रीम । वृक्ष की छाया में तो विश्राम करने दोगे, झील पर तो तैरने दोगे । मुल्ला सोच में पड़ गया । उसने कहा कि नहीं, अभी तो इतना ही कह सकते हैं कि अभी हम कुछ नहीं कह सकते ।
वह आदमी बोला, अरे हद हो गई ! वृक्षों की छाया में विश्राम भी न करने दोगे ? नसरुद्दीन ने कहा, आदमी कैसे हो ? आलस्य की भी सीमा होती है । अरे, अपनी कल्पना के घोड़े दौड़ाओ, मेरे घोड़ों पर क्यों सवार होते हो ? न कोई महल है, न कोई झील है, अपने घोड़े भी नहीं दौड़ा सकते ? इसमें भी उधारी ? इसमें भी तुम मेरे घोड़ों पर सवार हो रहे हो ?
आदमी पर खुद की कल्पना तो चढ़ ही जाती है, दूसरों की भी चढ़ जाती है । आदमी इतना बेहोश है ।

तुम जरा कभी सोचना कि 'मैं कौन हूं', जो भी उत्तर आयें तुम हैरान होओगे, ये बाहर से दिये गये उत्तर हैं । कोई तुम्हारी मां ने दिया था, कोई तुम्हारे पिता ने, कोई तुम्हारे मित्र ने, कोई तुम्हारी पत्नी ने, कोई तुम्हारे शत्रु ने, कोई अपनों ने, कोई परायों ने । इन सबको इकट्ठा कर के तुमने एक घास-फूस की झूठी प्रतिमा खड़ी कर ली है । और निश्चित ही यह प्रतिमा प्रतिपल घबड़ायी रहती है, क्योंकि यह बिलकुल झूठी है । यह कभी भी गिर सकती है और बिखर सकती है । इसमें कोई बल नहीं है, कोई प्राण नहीं है ।

((ठीक से जो अपने को समझेगा, वह शून्य समझेगा। गलत जो अपने को समझेगा, वह अपने को बहुत कुछ समझेगा।))

एक दिन अहमक अहमदाबादी सुबह-सुबह उदास सिर झुकाए बैठे थे, तभी उनके एक दोस्त ने पूछा: 'भाई, क्या बात है, क्यों उदास हो?' उन्होंने उत्तर दिया: 'पहले पंद्रह रुपए किलो घी मिलता था और अब दस रुपए किलो हो गया है।' यह सुन कर दोस्त ने कहा: 'फिर तो तुम्हें खुश होना चाहिए। एक किलो घी लेने पर पांच रुपए बचेंगे।' उन साहब ने कहा: 'यही तो दुख है। पहले में घी न खा कर पंद्रह रुपए बचाता था, अब सिर्फ दस रुपए बचेंगे।'