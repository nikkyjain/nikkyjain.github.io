सिकंदर विश्व-विजय की यात्रा को निकला । अनेक देशों को जीतता हुआ, एक पहाड़ी कबीले के पास आया । उसे भी सिकंदर ने जीतना चाहा । जब हमला किया तो चकित हुआ । कबीले के नग्न लोग बैंण्ड-बाजे लेकर उसका स्वागत करने आए थे । थोड़ा सकुचाया भी । उसका इरादा तो हमले का था । वहा तो कोई लड़ने को तैयार ही न था । उस कबीले के लोगों के पास अस्त्र-शस्त्र थे ही नहीं । उन्होंने कभी अपने इतिहास में युद्ध जाना ही न था । वस्त्र भी उनके पास न थे । बड़े मकान भी उनके पास न थे -- झोपड़े थे; उन झोपड़ों में कुछ भी न था । क्योंकि संग्रह की वृत्ति उन्होंने कभी पाली नहीं ।
जहां संग्रह है वहां हिंसा होगी । जहां संग्रह है वहां युद्ध भी होगा । जहां मालकियत है वहां प्रतिस्पर्धा भी है ।
वे सिकंदर को ले गए । सिकंदर सकुचाया । किंकर्तव्य-विमूढ़ ! वह तो एक ही बात जानता था -- लड़ना । वे उसे अपने प्रधान के झोपड़े में ले गए । उसका बड़ा स्वागत किया गया फूल-मालाओं से । फिर प्रधान ने उसके लिए भोजन बुलाया । सोने की थाली-सोने की ही रोटी ! हीरे-जवाहरात जड़े हुए बर्तन-और हीरे-जवाहरातों की ही सब्जी ! सिकंदर ने कहा तुम पागल हुए हो ? सोने की रोटी कौन खाएगा ! हीरे-जवाहरातों की सब्जी ! तुमने मुझे समझा क्या है ? आदमी हूं ।
उस बूढ़े प्रधान ने कहा । हम तो सोचे कि आप अगर साधारण रोटी से ही तृप्त हो सकते हैं तो अपने देश में ही मिल जाती । इतनी दूर, इतनी यात्रा करके न आना पड़ता ! इतना संघर्ष, इतना युद्ध, इतनी हिंसा, इतनी मृत्यु-गेहूं की रोटी खाने को ? साधारण सब्जी खाने को ? यह तो तुम्हारे देश में ही मिल जाता । फिर क्या तुम पागल हुए हो ? इसलिए हमने तो जैसे ही खबर सुनी कि तुम आ रहे हो, बामुश्किल इकट्ठा करके किसी तरह खदानों से सोना, यह सब इंतजाम किया ।
वह बोला एक बात मुझे पूछनी है फिर : तुम्हारे देश में वर्षा होती है ? गेहूं की बालें पकती हैं ? घास उगती है ? सूरज चमकता है ? चांद-तारे निकलते हैं रात में ?
सिकंदर ने कहा : पागल हो तुम ! क्यों न निकलेगा सूरज ? क्यों न निकलेंगे चांद-तारे ? मेरा देश और देश जैसा ही देश है ।
वह सिर हिलाने लगा और कहा कि मुझे भरोसा नहीं आता । तुम्हारे देश में पशु-पक्षी हैं ? जानवर हैं ?
सिकंदर ने कहा: निश्चित हैं ।
वह हंसने लगा । उसने कहा: तब मैं समझ गया । तुम जैसे आदमियों के लिए तो परमात्मा सूरज को निकालना कभी का बंद कर दिया होता, पशु-पक्षियों के लिए ही निकलता होगा । वर्षा कभी की बंद कर दी होती तुम जैसे आदमियों के लिए-पशु-पक्षियों के लिए करनी पड़ती होगी ।
कहते हैं, सिकंदर इस तरह किसी पर हमला करके कभी न पछताया था ।

((विजय वैर को जन्म देती है, पराजित दुःख की नींद सोता है । शांत-चित्त जय और पराजय को छोड़कर सुख की नींद सोता है ।))

एक अंतर्राष्ट्रीय भोज-सम्मेलन का आयोजन किया गया था, जिसमें दूर-दूर देशों से आए हुए महारथी सम्मिलित हुए थे। सम्मेलन में सबसे ज्यादा भोजन करने वाले व्यक्ति को सम्मानित किया जाने वाला था तथा उसे अनेक उपहार दिए जाने वाले थे। प्रतियोगिता आरंभ हुई और अंततः चंदूलाल ने दो सौ पूरियां, चार सौ रसगुल्ले, दो सौ प्लेट दही-बड़े, चार सौ कचौड़ियां और अस्सी गिलास शरबत पीकर अंत तक मैदान में अपने को जमाए रखा। निर्णायकों ने घबड़ा कर उसे विजयी घोषित किया कि कहीं मर-मरा न जाए। वह तो अभी तत्पर था और। वह तो कहता था, और थोड़ा चल जाने दो। रिकार्ड ही कायम कर देना है! मगर निर्णायक घबड़ा गए, उन्होंने कहा कि रिकार्ड कायम हो गया। मगर हम पर भी दया करो, नहीं तो हम पकड़े जाएंगे। अगर तुम मर गए तो पुलिस हमें सताएगी।
उन्होंने उसे विजयी घोषित किया और पुरस्कार लेने के लिए स्टेज पर आमंत्रित किया। बामुश्किल उठ सका चंदूलाल। तुम खुद ही सोच लो कैसे उठा होगा। मगर उठ गया।
अहंकार की तृप्ति जो न करवा ले थोड़ा है। मुर्दा उठ आते हैं। कोई मर जाए, उसके कान में अगर जाकर कह दो कि अरे, यह भी कोई वक्त है मरने का! अभी चुनाव पास, जीतने का मौका! और तुम हैरान मत होना अगर वह उठ कर बैठ जाए।
किसी तरह चंदूलाल उठ कर खड़ा हो गया, स्टेज पर पहुंचा। पुरस्कार लेने के बाद लोगों को संबोधित करते हुए बोला, दोस्तो! मैं आज यहां इस प्रतियोगिता में सम्मिलित हुआ हूं, कृपया इस बात को मेरी पत्नी तक न पहुंचने दें, अन्यथा वह मुझे आज का खाना नहीं देगी और मैं भूखा रह जाऊंगा।
लोग भरे जाते हैं, भरे जाते हैं। फिर भी भरता नहीं कुछ; फिर भी खाली के खाली रह जाते हैं।
वही चंदूलाल विश्व-प्रतियोगिता-फेम एक दिन घबड़ाए हुए डाक्टर के यहां पहुंचे और बोले, डाक्टर साहब, आजकल मुझे भूख नहीं लगती।
डाक्टर ने पूछा, आज सबेरे से क्या खाया?
चंदूलाल बोले, सबेरे बिस्तर पर वही कोई दस कप चाय पी और चाय के साथ दस-पंद्रह प्लेट जलेबियां। फिर हाथ-मुंह धोकर बाजार गया। वहां कोई पंद्रह प्लेट समोसे और कोई छह गिलास दूध पीया। फिर शहर का एक चक्कर मारा, तब तक ग्यारह बज चुके थे और भोजन का समय भी हो चुका था, सो घर पहुंचा। वहां बीस रोटियां और दस प्लेट चावल और कोई दस संतरे खाए, और...
डाक्टर बीच में ही टोकते हुए बोला, तो क्या अब मुझे खाने का इरादा है?

((आत्मज्ञान के बिना व्यक्ति खाली है ही। और खालीपन काटता है; इसे किसी तरह भर लो! लोग ज्यादा भोजन करके भर लेते हैं। कोई धन इकट्ठा करता है, कोई ज्ञान इकट्ठा करता है।))