बुद्ध एक गांव में आए । उस गांव के राजा से उस गांव के मंत्री ने कहा कि बुद्ध आते हैं, हम उनके स्वागत को चलें । राजा अकड़ीला था । उसने कहा, हम क्यों जाएं ? है क्या बुद्ध के पास ? भिखारी ही हैं न आखिर ! और मैं कोई उनसे पीछे तो हूं नहीं, तो मैं जाऊं क्यों ? आना होगा, खुद आ जायेंगे महल । मिलना होगा, खुद मिल जायेंगे । 
उस मंत्री ने कहा, तो मेरा इस्तीफा लें । वह मंत्री बड़ा उपयोग का था । उसके हाथ में सारी कुंजियां थीं राज्य की । राजा घबराया । वह तो लंपट किस्म का राजा था । उसको तो कुछ पता भी न था, कैसे राज्य चलता है, क्या होता है । वह तो सिर्फ नाम-मात्र को था; असली तो वजीर था । उस वजीर ने कहा, फिर मुझे छोड़ें । वह राजा कहने लगा, इसमें नाराज होने की बात क्या है ? छोड़ने की जरूरत क्या है ।
उसने कहा कि नहीं, अब आपके पास बैठना ठीक नहीं है । गांव में बुद्ध आते हों और जो उनको नमस्कार करने न जाये, उसके पास बैठना ठीक नहीं है । इसके पास रहने में तो खतरा है । यह तो बीमारी लगने का डर है । मैं अब आपके पास रुक नहीं सकता । अब आप चाहे चलो भी तो भी नहीं रुक सकता । याद रखना कि बुद्ध के पास यह राज्य था और उन्होंने छोड़ दिया; तुम्हारी अभी भी छोड़ने की हिम्मत नहीं पड़ी है । वे तुमसे आगे हैं । यह बुद्ध का भिखमंगापन साधारण भिखमंगापन नहीं है । यह बुद्ध का भिखमंगापन बड़ा समृद्ध है; साम्राज्यों से ऊपर है, सम्राटों से पार है । और अगर तुम यहां नमन करने को नहीं जाते तो 'तुम्हारे जीवन में फिर नमन कहां से आयेगा ? और जिसके जीवन में नमन नहीं है, नमस्कार नहीं है, उसके पास रुकना ठीक नहीं । क्योंकि उसके जीवन में सिवाय अहंकार के, जहर के और कुछ भी नहीं हो सकता । 
((नमस्कार अमृत है ।))

रथचाइल्ड, यहूदी धनपति, एक भिखमंगे को वह रोज हर महीने पहली तारीख को सौ डालर देता था । वह भिखमंगा उसे जंच गया । एक दिन बगीचे में उसी बेंच पर आकर बैठ गया था । दया आ गई । कोई रथचाइल्ड के पास कमी न थी । उसने कहा कि तू सौ डालर हर महीने एक तारीख को आकर ले जाया कर । वह भिखमंगा इस तरह से उसके दफ्तर में आने लगा, जैसे लोग अपनी तनख्वाह लेने जाते हैं । अगर दस-पांच मिनट भी उसको रुकना पड़ता तो वह नाराज हो जाता, चीख-पुकार मचाने लगता ।
कोई दस साल तक ऐसा चला । एक दिन आया लेने तो जो क्लर्क उसे देता था--और भी भिखमंगों को रथचाइल्ड बांटता था । बहुत धन उसने बांटा--उसने कहा कि इस तारीख से अब तुम्हें पचास डालर ही मिल सकेंगे । उसने पूछा, क्यों? सदा मुझे सौ मिलते रहे । सालों से मिलते रहे । यह फर्क कैसा! उस क्लर्क ने कहा कि ऐसा करें, मालिक का धंधा बहुत लाभ में नहीं चल रहा है । और उनकी लड़की की शादी हो रही है । और उस लड़की की शादी में बहुत खर्च है । तो उन्होंने सभी दान आधा कर दिया है ।
वह तो एकदम टेबल पीटने लगा । उसने कहा बुलाओ रथचाइल्ड को, कहां है! मेरे पैसे पर अपनी लड़की की शादी? एक गरीब आदमी का पैसा काटकर लड़की की शादी में मजा, गुलछर्रे उड़ाएगा? बुलाओ, कहां है!
रथचाइल्ड ने अपनी आत्मकथा में लिखा है कि मैं गया और मुझे बड़ी हंसी आयी । लेकिन मुझे एक बात समझ में आयी कि यही तो मैं परमात्मा के साथ करता रहा हूं ।
यही तो हम सबने परमात्मा के साथ किया है । जो मिला है उसका हम धन्यवाद नहीं देते । उस दस साल में उसने कभी एक दिन धन्यवाद न दिया । लेकिन पचास डालर कम हुए तो वह नाराज था, शिकायत थी । और आगबबूला हो गया । उसके पचास डालर काटे जा रहे हैं?
अगर तुमने मांगा तो पहली तो बात, मिलेगा नहीं । और शुभ है कि नहीं मिलता क्योंकि तुम जो भी मांगते हो, गलत मांगते हो । तुम सही मांग ही नहीं सकते । तुम गलत हो । गलत से गलत मांग ही उठ सकती है । नीम में केवल नीम की निबोरियां ही लग सकती हैं, आम के सुस्वादु फलों के लगने की कोई संभावना नहीं है । जो तुम्हारी जड़ में नहीं है, वह तुम्हारे फल में न हो सकेगा । तुम गलत हो तो तुम जो मांगोगे वह गलत होगा ।

((यह विरोधाभासी लगेगा । लेकिन यह परम सत्यों में एक है कि जब तुम किसी चीज का त्याग कर देते हो, उसी दिन तुम उसके मालिक हुए । जब तक त्याग करने की क्षमता न थी, तब तक गुलाम थे ।))

सम्राटों की एक परंपरा में एक बेटा भिखारी है । कई पीढ़ियों से भीख मांगी जा रही है । लेकिन परंपरा सम्राटों की है । घर में कथा है कि कभी बाप-दादे किसी पीढ़ी में बड़े सम्राट थे, बड़े खजाने थे उनके पास । पर यह कुछ पता नहीं चलता कि वे खजाने कहां खो गए । कभी वे हारे, इसका पता नहीं चलता । कभी लूटे गए, इसका पता नहीं चलता । फिर यह भिखमंगापन कैसे आया? हुआ क्या? कुछ पता नहीं चलता । पीढ़ियों तक पता नहीं चला । फिर एक पीढ़ी में एक दिन अचानक एक फकीर घर पर आया और उसने उस घर के जवान लड़के को कहा कि अब तुम वह आदमी हो, जिसको खजानों की खबर दी जा सकती है । we are the guardians!
उस युवक ने कहा, तुम कौन से guardians हो, हमें कुछ पता नहीं ।
हमारे पास तुम्हारे बाप-दादे छोड़ गए हैं । हमारे पास, मतलब हमारे गुरु के पास, उनके गुरु के पास, फकीरों के पास छोड़ गए हैं कि जब हमारे घर में ऐसा आदमी पैदा हो, जो धन को प्रदर्शन करने में उत्सुक न हो, तब यह खजाना वापस सौंप देना । तो तुम वह आदमी हो । मैं तुम्हें खजाना सौंपने आया हूं ।
उस युवक ने कहा, लेकिन मुझे कुछ सोचने का मौका दें ।
उस फकीर ने कहा कि बिलकुल ठीक, तुम्हीं वह आदमी हो, जिसकी तलाश थी ।
धन के खजाने की कोई खबर देता, तो आप बैठे रहते? आप खड़े हो गए होते--कहां है? भीख मांग रहा था परिवार । उस युवक ने कहा, सोचने का मौका दें । जिम्मेवारी भारी है । और गरीबी में जीना उतना जटिल नहीं, धन पास हो और बिना प्रदर्शन किए रह जाना बहुत मुश्किल है । थोड़ा सोचने का मौका दें । ऐसी जल्दी भी क्या है? इतने दिन से आप सम्हाल ही रहे हैं, और थोड़े दिन सम्हालें । उस फकीर ने कहा, उठो! क्योंकि हम भी कब तक सम्हालते रहें? और तुम्हीं वह आदमी हो, क्योंकि लक्षण पूरे हो गए । क्योंकि हमारे पास जो दस्तावेज है उसमें कहा गया है कि जब भी कोई परिवार का हमारा आदमी कहे, सोचने का मौका दो, उसे तुम दे आना । हम हर पीढ़ी में आते रहे । लेकिन जिससे भी हमने पूछा, वह उठ कर खड़ा हो गया ।
वह धन उसे सौंप दिया गया । सारे गांव में, आस-पास, दूर-दूर तक खबर पहुंच गई कि धन वापस मिल गया है । लेकिन भीख मांगनी तो जारी रही । सम्राट ने बुलाया उस युवक को और कहा कि पागल तो नहीं हो? या तो अफवाह है यह! हमने सुना है कि तुम्हें पुश्तैनी धन वापस मिल गया है । खजाना सौंप दिया गया है । फिर यह भीख क्यों मांग रहे हो? उस युवक ने कहा कि पहले तो भीख मांगना एक मजबूरी थी, अब एक कर्तव्य है । Now it is a duty, क्योंकि इसी शर्त पर वह धन मुझे सौंपा गया है कि उसका प्रदर्शन न हो । और आज मैं घर बैठ जाऊं और भीख मांगने न जाऊं, तो इससे बड़ा प्रदर्शन और क्या होगा? उसने कहा कि यानी मामला ही खतम हो गया, और प्रदर्शन और ज्यादा क्या हो सकता है? लोग अगर मुझे घर में बैठा देख लें कि आज भीख मांगने नहीं गया--क्योंकि रोज जो मिलता है, उसी से तो काम चलता है--तो प्रदर्शन तो हो जाएगा ।
धन जब प्रदर्शन बनता है, तो स्पृहा पैदा होती है । लेकिन धन तो हम कमाते ही इसलिए हैं कि प्रदर्शन कर सकें । अगर प्रदर्शन ही न करना हो, तो कमाने की जरूरत क्या है? जो वस्त्र पहनने ही न हों, उनको बनवाने की क्या जरूरत है? और जिन मकानों में रहना ही न हो, उनको खड़ा क्या करना है? जिसका कभी प्रदर्शन ही न करना हो, उसको रखने का भी क्या उपयोग है? हम कहेंगे ऐसा ।
((लाओत्से -- अगर हम लोगों के ध्यान आकर्षित न करें, तो लोग परम शांति में जी सकते हैं ।))

एक ऊंटनी और उसका बच्चा एक पेड़ के नीचे आराम कर रहे थे। बच्चे ने पूछा, 'माँ, हम ऊँटों का ये कूबड़ क्यों निकला रहता है?'
 'बेटा हम लोग रेगिस्तान के जानवर हैं, ऐसी जगहों पर खाना-पानी कम होता है, इसलिए भगवान् ने हमें अधिक से अधिक फैट स्टोर करने के लिए ये कूबड़ दिया है…जब भी हमें खाना या पानी नहीं मिलता हम इसमें मौजूद फैट का इस्तेमाल कर खुद को जिंदा रख सकते हैं।' ऊंटनी ने उत्तर दिया। 
बच्चा कुछ देर सोचता रहा फिर बोला, ' अच्छा, हमारे पैर लम्बे और पंजे गोल क्यों हैं?' 
'इस तरह का आकार हम ऊँटों को रेत में आराम से लम्बी दूरी तय करने में मदद करता है,इसलिए।' माँ ने समझाया। 
बच्चा फिर कुछ देर सोचता रहा और बोला, 'अच्छा माँ ये बताओ कि हमारी पलकें इतनी घनी और लम्बी क्यों होती हैं?' 
'ताकि जब तेज हवाओं के कारण रेत उड़े तो वो हमारी आँखों के अन्दर ना जा सके।' माँ मुस्कुराते हुए बोली।
बच्चा थोड़ी देर चुप रहा फिर बोला,' अच्छा तो ये कूबड़ फैट स्टोर करने के लिए है… लम्बे पैर रेगिस्तान में तेजी से बिना थके चलने के लिए हैं… पलकें रेत से बचाने के लिए हैं…लेकिन तब हम इस चिड़ियाघर में क्या कर रहे हैं?'

((जो तुम्हें धोखा दे, समझना की बड़ा गरीब है, तुमसे ज्यादा गरीब है, तुमसे ज्यादा बड़ा भिखारी है, उस पर दया करना इसलिए नहीं कि तुम्हारी दया से वह बदल जाएगा, वो बदले ना बदले लेकिन तुम बदल जाओगे।))

मुल्ला नसरुद्दीन रास्ते से गुजर रहा था। रास्ते के किनारे बैठे एक आदमी ने पुकार दी कि बड़े मियां, मुझ अंधे पर भी कुछ दया करो, दो आने मिल जाएं! नसरुद्दीन ने गौर से देखा और कहा कि तुम अंधे! तुम्हारी एक आंख तो बिलकुल ठीक मालूम होती है। तो उसने कहा मालिक, एक ही आना मिल जाए! मगर कुछ तो मिल जाए।

((सदगुरु का काम है तुम्हारे भीतर सोए हुए गुरु को जगा देना, बस।))

मुल्ला जा रहा था सिनेमा देखने। सिनेमा के बाहर ही एक भिखमंगे ने हाथ फैलाया और कहा कि सूरदास को कुछ मिल जाए। मुल्ला जल्दी में था, कौन झंझट करे, कौन बकवास करे! उसने एक दस पैसे का सिक्का डाल दिया। उस अंधे ने सिक्के को गौर से देखा और कहा, सिक्का नकली है। मुल्ला ने कहा हद हो गई! तुम अंधे हो और तुम्हें सिक्का नकली है यह भी पता चल गया! उसने कहा. अब आपसे क्या छिपाना! असल में आज मैं अपने मित्र की जगह बैठा हुआ हूं। मेरा मित्र अंधा है। तो मुल्ला ने पूछा : तेरा मित्र कहां है? उसने कहा वह सिनेमा देखने गया है। मैं तो असल में बहरा हूं।

((ईश्वर कोई व्यक्ति नहीं है जिसको धोखा दिया जा सके और ईश्वर तुमसे बाहर नहीं है जो धोखा खा सके। वह तो धोखा देने वाले के भीतर बैठा हंस रहा है।))

एक करोड़पति मैंने सुना है, बहुत अड़चन में था। करोड़ों का घाटा लगा था। और सारी जीवन की मेहनत डूबने के करीब थी। नौका डगमगा रही थी। कभी मंदिर नहीं गया था, कभी प्रार्थना भी न की थी। फुरसत ही न मिली थी। ऐसे उसने पुजारी रख छोड़े थे। और मंदिर भी बनवा दिया था, जहां वे उसके नाम से पूजा किया करते थे।
लेकिन आज इस दुःख की घड़ी में कांपते हाथों वह भी मंदिर गया। सुबह जल्दी गया, ताकि परमात्मा से पहली मुलाकात उसी की हो, पहली प्रार्थना वही कर सके। कोई दूसरा पहले ही मांग कर परमात्मा का मन खराब न कर चुका हो। लेकिन देख कर हैरान हुआ कि गांव का भिखारी उससे पहले मौजूद था। अंधेरा था अभी। वह भी पीछे खड़ा हो गया, पता लगाने कि भिखारी क्या मांग रहा है।
धनी आदमी देखता है, कि मेरे पास तो मुसीबतें हैं; भिखारी के पास क्या मुसीबतें हो सकती हैं? और भिखारी सोचता है, देखता है, कि मुसीबतें मेरे पास हैं। धनी आदमी के पास क्या मुसीबतें होंगी? दोनों मुसीबत में जीते हैं। अपने-अपने ढंग की मुसीबतें हैं; मुसीबतें जरूर हैं।
उसने सुना, कि भिखारी कह रहा है, हे परमात्मा! अगर पांच रुपए आज न मिलें तो जीवन नष्ट हो जाएगा। आत्महत्या कर लूंगा। ये तो चाहिए ही। पत्नी बीमार है और दवा के लिए पांच रुपए होना बिलकुल आवश्यक हैं। मेरा जीवन संकट में है।
सेठ ने अपने खीसे से पांच रुपए निकाल के उस भिखारी को दिए और कहा, कि ये पांच रुपए तू ले और जा। फिर उसने परमात्मा से कहा -- अब आप अनबटा ध्यान मेरी तरफ दे सकते हैं। यह भिखारी से छुटकारा हुआ। मुझे पांच करोड़ रुपए की जरूरत है।

((अहंकार ध्यान मांगता है और निरहंकार ध्यान देता है।))