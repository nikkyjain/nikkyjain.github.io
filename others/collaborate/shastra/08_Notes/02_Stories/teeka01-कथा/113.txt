पावलव ने बहुत से प्रयोग किए। एक प्रयोग पावलव का सारी दुनिया में प्रसिद्ध है बच्चे भी जानते हैं। एक कुत्ते को वह खाना खिलाता है, साथ में घंटी बजाता है। पंद्रह दिन तक रोटी दी जाती। रोटी सामने आती; कुत्ते की लार टपकती; पावलव घंटी बजाता। फिर सोलहवें दिन रोटी नहीं आती; पावलव घंटी बजाता; कुत्ते के मुंह से लार टपकती। अब घंटी से लार टपकने का कोई नैसर्गिक संबंध नहीं है। घंटी से कहीं लार टपकती है किसी की? और कुत्ते को तो धोखे में डालना मुश्किल है। घंटी से क्या लेना-देना?
लेकिन पंद्रह दिन तक जब भी रोटी सामने आई, घंटी बजी; घंटी और रोटी साथ-साथ जुड़ गईं। घंटी और रोटी दो चीजें न रहीं, एक चीज हो गईं। अब आज सिर्फ घंटी बजी, तो रोटी का स्मरण आ गया; लार टपकने लगी! कुत्ते का शरीर भी प्रभावित हो गया, एसोसिएशन से।
हम भी ऐसे ही जीते हैं।

एक लोमड़ी सुबह-सुबह निकली अपनी गुफा से । उगता सूरज! उसकी बड़ी छाया बनी । लोमड़ी ने सोचा, आज तो नाश्ते में एक ऊंट की जरूरत पड़ेगी । छाया देखी अपनी तो स्वभावत: सोचा कि ऊंट से कम में काम न चलेगा । खोजती रही ऊंट को । ऊंट को खोजते-खोजते दोपहर हो गई । अब कहीं लोमडियां ऊंट को खोज सकती हैं! और खोज भी लें तो क्या करेंगी?
दोपहर हो गई, सूरज सिर पर आ गया तो उसने सोचा, अब तो दोपहर भी हुई जा रही है, नाश्ते का वक्त भी निकला जा रहा है । नीचे गौर से देखा, छाया सिकुड़ कर बिलकुल नीचे आ गई । तो उसने सोचा, अब तो एक चींटी भी मिल जाए तो भी काम चल जाएगा ।
ये छायाएं जो तुम्हारी वासना की बन रही हैं, ये बहुत बड़ी हैं । हाथी की तरह बड़ी हैं । और इनको तुम पूरा करने चले हो, ऊंट की तलाश कर रहे हो । एक दिन पाओगे, समय तो ढल गया, नाश्ता भी न हुआ, ऊंट भी न मिला । तब गौर से नीचे देखोगे तो पाओगे, छाया बिलकुल भी नहीं बन रही है ।

((वासना सिर्फ एक भुलावा है, एक दौड़ है । दौड़ते रहो, दौड़ाए रखती है । रुक जाओ, गौर से देखो, थम जाती है । समझ लो, विसर्जित हो जाती है ।))

एक रास्ते से मैं गुजर रहा था, अचानक एक भिखमंगे की आवाज मेरे कानों में पड़ी। बात ही कुछ ऐसी थी कि मैं रुक गया, और सुनने जैसी बात थी। एक सज्जन गुजर रहे थे, भिखमंगा उनसे भीख देने का आग्रह कर रहा था कि कुछ भी दे जाओ, दो पैसे सही। भले आदमी थे, खीसे में हाथ डाला, लेकिन घूमने निकले थे शाम को, कोई पैसे खीसे में थे नहीं। तो कहा, माफ करना, पैसे खीसे में हैं नहीं; दुबारा जब आऊंगा, तो खयाल से पैसे ले आऊंगा। तो उस भिखमंगे ने कहा, मार जा, तू भी मार जा मेरे पैसे! इसी तरह वायदा कर—करके लोग लाखों रुपए मार चुके हैं।

((शरीर बांधता है, साधक अपने को शरीर से मुक्त करता है। वह निरंतर अनुभव करने की कोशिश करता है, क्या मैं शरीर हूं? क्या सच में ही मैं शरीर हूं या शरीर से भिन्न हूं?))