एक नाव डूबी-डूबी हो रही थी और मुल्ला नसरुद्दीन और उसका मित्र दोनों कंप रहे हैं । नसरुद्दीन का मित्र घुटने टेक कर बैठ गया, नमाज पढ़ने लगा । उसने कहा, 'हे अल्लाह, हे परम पिता, अगर तूने मुझे बचा लिया तो मैं अब कभी भी शराब न पीऊंगा । अगर तूने मुझे आज बचा लिया तो मैं कभी धूम्रपान न करूंगा ।' वह बड़े त्याग करने लगा । आखिर में वह यह कहने ही जा रहा था कि अगर तूने मुझे बचा लिया तो मैं संन्यासी हो जाऊंगा, फकीर हो जाऊंगा-तभी मुल्ला बोला, 'ठहर-ठहर ! रुक ! इतनी जल्दी मत कर, किनारा दिखाई पड़ रहा है ।' और वह आदमी उठ कर खड़ा हो गया और भूल गया सब बकवास । 
((जब किनारा ही दिखाई पड़ रहा है तो फिर कौन फिक्र करता है !))

मुल्ला एक बार चढ़ रहा था वृक्ष पर, खजूर लगे थे । लंबा वृक्ष । पैर खिसके, तो कहने लगा, 'हे प्रभु अगर आज वृक्ष तक पहुंचा दो, खजूर तोड़ लूं तो पूरा नगद एक रुपया चढ़ाऊंगा । पक्का मानो । हालांकि अतीत में मैंने ऐसा कुछ भी नहीं किया कि तुम भरोसा करो, मगर इस बार करो ।' चढ़ गया । जब खजूर के बिलकुल पास पहुंचने लगा, तो उसने सोचा -- यह तो तुम भी मानोगे कि इतने से खजूर के लिए एक रुपया ज्यादा है । जब खजूर पर हाथ ही रख दिया तो उसने कहा कि चढ़े तो हम और पैसा तुम्हें चढ़ायें ! इसी बीच पैर खिसका और धड़ाम से जमीन पर गिरा । खजूर भी छूट गये । नीचे गिरा, जल्दी कपड़े झाड कर ऊपर देख कर बोला, 'यह भी क्या बात हुई । अरे जरा मजाक भी नहीं समझे ! अगर आज गिराया न होता तो एक नगद कलदार चढ़ाते ।'

हमारा आस्तिक मंदिर में जाकर फूल तो चढ़ा देता है, लेकिन फूल में कोई आनंद नहीं ले पाता। फूल तोड़ते वक्त उसे ऐसा नहीं लगता कि परमात्मा को तोड़ रहा है। पत्थर की एक मूर्ति के लिए एक जिंदा फूल को तोड़कर चढ़ा देता है। यह आदमी गहरे में नास्तिक है। मैं इसका अस्तित्व के प्रति कोई स्वीकार-भाव नहीं है। और न अस्तित्व में इसे परमात्मा की कोई प्रतीति है। इसे कोई प्रतीति नहीं है। इसकी पत्थर की मुर्ति को कोई तोड़ दे, तो यह हत्या पर उतारू हो जाता है, जिंदा मूर्तियों को तोड़ देता है। इसके मन में आस्तिकता का कोई संबंध नहीं है। इसकी आस्तिकता आत्मवंचना है।

अगर तुम फूल से प्यार करते हो तो उसे मत तोड़ो, अगर तोड़ोगे तो वह मर जाएगा फिर तुम उसे  प्यार नही कर सकते, अगर प्यार करते हो तो फूल को लगा रहने दो, प्यार कब्जा करने का नाम नहीं है प्यार सराहना करने का नाम है…

ईश्वर बच्चों का खेल नहीं है। ईश्वर किताबों में पढ़े हुए पाठ से संबंधित नहीं है। ईश्वर का माँ-बाप द्वारा सिखाए गए सिद्धातों से क्या वास्ता है? ईश्वर तो जीवन की बड़ी प्राणवंत खोज और पीड़ा है; बड़ी anguish है। बड़े विषाद से उपलब्ध होगा। बड़े श्रम से, बढ़ी तपश्चर्या से, बड़े इनकार से गुजरने पर, बड़ी पीड़ा, बड़े खालीपन से गुजरने पर, बड़ी मुश्किल से, शायद जन्मों की यात्रा, जन्मों-जन्मों की यात्रा और खोज और जन्मों की भटकन और जन्मों की असफलता और विफलता, तब शायद इस सारी प्रसव-पीडा के बाद, वह अनुभव आता है, जो व्यक्तित्व को आस्तिकता देता है --तब।

((सिर्फ आपके पाप ही आपको दुखी कर सकते है. जो आपको अपने आप से दूर ले जाने की कोशिश करते है, ऐसी चीजों को अनदेखा करना ही बेहतर होगा ।))

फकीर जुन्नैद से ईश्वर ने कहा एक स्वप्न में कि 'तू क्या बनना चाहता है? तू आस्तिक बनना चाहता है कि नास्तिक?' जुन्नैद ने कहा कि 'तू मुझे नास्तिक बना दे, क्योंकि आस्तिक तो तुझे कभी-कभी भूल भी जाते हैं। नास्तिकों को मैंने तुझे कभी भूलते न देखा।' होशियार आदमी है जुन्नैद। बात उसने ठीक कहीः आस्तिक कभी-कभी भूल भी जाए, नास्तिक कभी नहीं भूलता। वह चौबीस घंटे लगा रहता है कि 'ईश्वर नहीं है, नहीं है, नहीं है।' 'अगर तेरे स्मरण से ही तेरा द्वार खुलता है, तो मुझे नास्तिक बना दे। क्योंकि उस भांति मैं तेरा ज्यादा स्मरण कर सकूंगा।'

((बहस 'कौन' सही है पता लगाने के लिए की जाती है विचार-विमर्श 'क्या' सही है इसलिए किया जाता है))