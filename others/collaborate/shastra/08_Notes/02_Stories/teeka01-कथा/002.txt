इब्राहीम सम्राट था बल्ख का । एक फकीर उसके द्वार पर आया और झंझट करने लगा कि मुझे इस महल में ठहरना है । लेकिन वह 'महल' नहीं कह रहा था । वह कहता था, यह 'सराय' में मुझे ठहरना है । बड़े जोर-जोर से लड़ रहा था वह पहरेदार से । पहरेदार ने कहा, हजार दफे कह दिया यह धर्मशाला नहीं, सराय नहीं । सराय गांव में दूसरी है । यह राजा का महल है । यह राजा का खुद का निवास है । तुम होश में हो ? तुम क्या बातें कर रहे हो ? यह कोई ठहरने की जगह नहीं । तो उसने कहा, फिर मैं राजा को देखना चाहता हूं । इब्राहीम भी भीतर से सुन रहा था--बड़े जोर से । और उस फकीर की आवाज में कुछ जादू था, कुछ चोट थी । 
वह जिस ढंग से कह रहा था, ऐसा नहीं लगता था कि सिर्फ जिद्दी, कोई पागल है । उसके कहने में कुछ रहस्य मालूम होता था । उसने कहा, उसे बुलाओ भीतर । 
वह फकीर भीतर आया और उसने कहा, 'कौन राजा है ? तुम !' वह सिंहासन पर बैठा था, उसने कहा कि साफ है कि मैं राजा हूं । और यह मेरा निवास है और तुम व्यर्थ पहरेदार से झंझट कर रहे हो ।
उसने कहा, बड़ी हैरानी की बात है ! मैं पहले भी आया था, तब एक दूसरा आदमी इस सिंहासन पर बैठा था और वह भी यही कहता था ।
उस राजा ने कहा, वे मेरे पिता थे, वे अब स्वर्गवासी हो गये । उसने कहा, उनके पहले भी मैं आया था, तब एक तीसरा ही आदमी बैठा था । और हर बार पहरेदार भी बदल जाते हैं । आदमी भी बदल जाते हैं । यह मकान वही है । और हर बार जब मैं आता हूं, तब यही झंझट ! उसने कहा, वे हमारे पिता के पिता थे, वे भी स्वर्गवासी हो गये ।
तो उसने इब्राहीम से पूछा -- जब मैं चौथी बार आऊंगा, तुम मुझे यहां मिलोगे, इस सिंहासन पर, कि फिर कोई और मिलेगा ? जब इतने लोग यहां बदलते जाते हैं, इसलिए तो मैं कहता हूं यह सराय है, धर्मशाला है । तुम भी टिके हो थोड़ी देर; मेरे टिक जाने में क्या बिगड़ रहा है ? सुबह हुई, तुम भी चल पड़ोगे, हम भी चल पड़ेंगे ।
कहते हैं इब्राहीम को बोध हुआ । वह सिंहासन से नीचे उतर आया और उसने कहा कि तूने मुझे जगा दिया । अब तू रुक, मैं चला । अब यहां रुककर भी क्या करना है ! जहां से सुबह जाना पड़ेगा, इतनी देर भी क्यों गंवानी !
इब्राहीम ने छोड़ दिया राजमहल । इब्राहीम सूफियों का एक बड़ा फकीर हो गया ।

((मूढ़ और बुद्धपुरुषों में एक समानता है । बुद्धपुरुषों के लिए कोई समस्या नहीं रही, मूढ़ों के लिए अभी समस्या उठी ही नहीं ।))