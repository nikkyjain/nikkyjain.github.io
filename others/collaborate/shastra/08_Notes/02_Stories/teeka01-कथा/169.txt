एक सुबह एक राजा का दरबार भरा था, और एक आदमी आया, और उसकी आंख से खून बह रहा था, उसकी एक आंख फूट गई थी । और उस आदमी ने आकर राजा के दरबार में कहा कि महाराज मुझ पर बड़ा अन्याय हो गया है । रात मैं एक घर में चोरी करने घुसा, लेकिन अंधेरा होने की वजह से मैं भूल से दूसरे घर में चला गया, वह दूसरा घर जुलाहे का था, और जुलाहे ने अपने कपास पीटने के यंत्र को खिड़की पर ही टांग रखा था, वह मेरी आंख में लग गया और मेरी आंख फूंट गई । अब मैं बड़ी मुश्किल में पड़ गया हूं । इस जुलाहे ने मेरी आंख फोड दी । आप जुलाहे को बुलाइए और उसको सजा दीजिए, ताकि न्याय पूरा हो सके ।
राजा ने कहा -- फौरन जुलाहे को पकड़ कर लाया जाए । यह तो हद्द बुरी बात है, यह बेचारा चोर अब क्या करेगा? इसकी आंख फूट गई! एक तो रात का इसका काम हमेशा था और अब एक आंख फूट जाने पर इसका क्या होगा? फौरन उस जुलाहे को दो सिपाही पकड़ कर ले आए । उस जुलाहे ने कहा -- मेरे मालिक, कसूर तो मुझसे हो गया कि मैंने खिड़की पर अपना यंत्र टांग दिया, लेकिन आप देखिए कि मुझे दोनों आंखों कि जरूरत पड़ती है, कपड़ा सीते वक्त या कपड़ा बुनते वक्त मुझे दोनों तरफ दाएं-बाएं देखना पड़ता है । अगर मेरी एक आंख फोड़ दी गई, तो फिर कपड़ा बुनना मुश्किल हो जाएगा । तो ज्यादा अच्छा हो...मेरे पड़ोस में एक चमार रहता है और उसका काम ऐसा है जूता सीने का, कि एक आंख से भी चल सकता है, दो आंखों की कोई खास जरूरत भी नहीं है, तो उसको बुलवा कर आप एक आंख फोड़ दें । न्याय भी पूरा हो जाएगा । किसी को असुविधा भी न होगी । उस महाराजा ने कहा -- बिलकुल ठीक! इससे उचित और क्या हो सकता है? उस चमार को बुलवा लो और उसकी आंख फोड़ दो । उस चमार को बुलवा लिया गया और उसकी आंख फोड़ दी गई । न्याय संतुष्ट हो गया ।
एक आदमी अगर दफ्तर में काम करता हो और उसका मालिक उसे गाली दे दे और अपमान कर दे, तो मालिक के क्रोध का उत्तर कैसे दिया जा सकता है? वह क्रोध को पी जाएगा । क्रोध तो उठ आएगा भीतर, क्योंकि क्रोध न मालिक को देखता है और न किसी को देखता है । क्रोध तो भीतर जलने लगेगा । लेकिन साहस, सुरक्षा और बहुत से खयाल उसे भीतर दबा देंगे । वह क्रोध भीतर उबलता रहेगा । वह आदमी घर जाएगा । मालिक तो ताकतवर है । और जैसे नदी ऊपर की तरफ नहीं चढ़ सकती नीचे की तरफ बहती है, वैसे ही क्रोध भी नीचे की तरफ बहेगा । घर जाएगा, कमजोर पत्नी मिल जाएगी घर पर उसे, और कोई भी बहाना निकाल लेगा और कमजोर पत्नी पर टूट पड़ेगा, और उसे यह खयाल भी न आएगा कि यह जो क्रोध है, यह अंधा क्रोध, पत्नी से उसका कोई संबंध भी नहीं है । वह पत्नी पर टूट पड़ेगा । हो सकता है पत्नी को मारे या गालियां दे या अपमान करे । और पत्नी तो पति से क्या कह सकती है, उसे तो हमेशा सिखाया गया है कि पति है परमात्मा, इसलिए वह जो कहे सो सुनना और सहना । वह उस क्रोध को पी लेगी, लेकिन क्रोध भीतर जग जाएगा । और जैसे नदी नीचे की तरफ बहती है...उसका बच्चा जब स्कूल से लौट आएगा, तो कोई भी बहाना मिल जाएगा, और वह बच्चे को पीटना शुरू कर देगी । कमजोर है । बच्चे पर पत्नी का क्रोध निकलना शुरू हो जाएगा । और बच्चा क्या कर सकता है? मां के लिए कुछ भी नहीं कर सकता । हो सकता है वह अपनी गुड़िया की टांग तोड़ डाले या अपने बस्ते को पटक दे और स्लेट फोड़ दे ।
ऐसा क्रोध अंधे की तरह बहता रहेगा । ऐसे हमारे सारे जीवन के भाव और विचार और भावनाएं और कर्म एक अंधे चक्कर में घूम रहे हैं ।
यह जीवन की स्थिति है -- यांत्रिकता और इस यांत्रिकता में चाहे कोई मंदिर जाता हो, चाहे कोई मस्जिद जाता हो, और चाहे कोई कुरान पढ़ता हो, चाहे गीता पढ़ता हो; कुछ भी न होगा, क्योंकि जो आदमी अभी अपने विचारों और अपने कर्मों के ऊपर सचेत नहीं है उसकी गीता और कुरान का पढ़ना खतरनाक सिद्ध होगा । 
पांच हजार सालों में पंद्रह हजार युद्ध हुए । कौन ये युद्ध कर रहा है? यह सोया हुआ, यांत्रिक आदमी युद्ध की जड़ में है, यह जो भी करेगा उससे हिंसा पैदा होगी और युद्ध पैदा होगा । और यह सोया हुआ आदमी जो भी बनाएगा उससे विनाश होगा ।


एक सुबह एक गांव में बुद्ध का आगमन हुआ था । उन्होंने उस गांव के लोगों को समझाना शुरू किया; सामने ही एक व्यक्ति बैठ कर अपने पैर का अंगूठा हिलाए जा रहा था, बुद्ध ने बोलना बंद करके उस व्यक्ति को कहा-- मेरे मित्र, तुम्हारा अंगूठा क्यों हिलता है? जैसे ही बुद्ध ने यह कहा, उसके पैर का हिलना बंद हो गया । और उस व्यक्ति ने कहा, जहां तक मेरा सवाल है, मुझे इसका स्मरण भी नहीं था कि मेरा पैर हिल रहा है! आपने कहा, मुझे स्मरण आया और मेरा पैर रुक गया । मुझे खयाल भी नहीं था, बोध भी नहीं था कि मेरा पैर हिल रहा है । बुद्ध ने कहा -- तुम्हारा पैर है, और हिलता है, और तुम्हें पता नहीं? तो तुम आदमी हो या यंत्र हो?
यंत्र हम उसे कहते हैं, जिसे अपनी गति का कोई बोध नहीं है ।


एक गांव में एक महिला ने उस गांव में आए हुए एक फकीर के पास अपने बच्चे को ले जाकर मौजूद किया और उस फकीर को कहा कि मेरा यह बच्चा रोज-रोज बिगड़ता जाता है । इसने सारी शिष्टता और सभ्यता छोड़ दी है, इसने सारे नियम तोड़ दिए हैं, हमारे परिवार के । इसे थोड़ा आप भयभीत कर दें, डरा दें, शायद ये ठीक हो जाए । उस फकीर ने इतनी बात सुनी, उसने जोर से आंखें निकाली, हाथ-पैर हिलाए और वह कूद के उस बच्चे के सामने खड़ा हो गया, जैसे उसकी जान ले लेगा । वह बच्चा तो इतना घबड़ा गया कि वह भागा । लेकिन फकीर कूदता ही गया और इतने जोर से चिल्लाया कि बच्चा तो भाग गया, उसकी मां बेहोश होकर गिर पड़ी । और जब उसकी मां बेहोश होकर गिर पड़ी, तो वह फकीर भी निकल भागा । थोड़ी देर बाद जब उस स्त्री को होश आया, तो उसने बैठ कर प्रतीक्षा की कि वह फकीर आ जाए, थोड़ी देर बाद वह फकीर भीतर लौटा । उस स्त्री ने कहा आपने तो हद कर दी, मैंने बच्चे को डराने को कहा था, मुझे डराने को नहीं कहा था ।
वह फकीर बोला -- तू पूछती है?; माना कि तूने बच्चे को डराने को कहा था, लेकिन जब बच्चे को मैंने डराया, तो मुझे खयाल भी न था, कि तू भी डर जाएगी । तू क्यों डर गई? और जब तू डर गई, और तू बेहोश हो गई, तो मुझे पता भी नहीं था कि मैं भी डर जाऊंगा? तुझे बेहोश देख कर मैं भी डर गया और भाग गया । जब भय ने पकड़ा तो उसने बच्चे को ही नहीं पकड़ा, तुझे भी पकड़ लिया और मुझे भी पकड़ लिया । उस फकीर ने कहा सच्चाई यह है कि मुझमें भी चीजें घटित होती हैं, मैं भी उनका मालिक नहीं हूं, तू भी उनकी मालिक नहीं है, बच्चा भी उनका मालिक नहीं है । भय ने पकड़ लिया, उस पर हमारी कोई मालकियत न रही । और जब तू भी भयभीत हो गई तो मुझे भी खयाल न रहा कि यह क्या हो रहा है? मैं भी घबड़ा गया और मैं भी भयभीत हो गया और भाग गया ।
((जीवन में हमारे भय, क्रोध, घृणा, हिंसा, प्रेम वे सब घटित हो रहे हैं, उन पर हमारा कोई काबू नहीं है । उनके प्रति काबू होना दूर हमें कोई होश भी नहीं है कि क्या हो रहा है।))

बुद्ध के पास उनका एक भिक्षु आनंद, वर्षों तक रहा । एक दिन सुबह उसने पूछा बुद्ध से कि मैं देखता हूं, रात आप सोते हैं, तो आप एक ही करवट सोते हैं, और जहां पैर रखते हैं, जिस पैर के ऊपर पैर रखते हैं, जहां हाथ रखते हैं, रात भर आपका हाथ वहीं रहता है, पैर वहीं रहता है, सुबह आप वैसे ही उठते हैं जैसा रात सोए थे; क्या रात भर आप जागे रहते हैं ? बुद्ध ने कहा -- जब से शरीर का बोध हुआ है, तब से शरीर वही करता है, जो मैं कराना चाहता हूं । अन्यथा शरीर कुछ भी नहीं करता । अगर मैं करवट बदलना चाहूं, तो ही बदलूंगा, नहीं तो नहीं बदलूंगा । शरीर का जब से बोध हुआ है, मैं शरीर का मालिक हो गया हूं । तो पैर जहां रखता हूं वहीं रखे रहता हूं, कोई जरूरत क्या है उसे बदलने की, जरूरत हो तो बदलूं । चूंकि वर्षों से कोई जरूरत नहीं पड़ी इसलिए उसे वहीं रखे रहता हूं ।
((यह हमें खयाल में भी नहीं आएगा । हमें तो जागे हुए भी अपने शरीर का कोई पता नहीं है कि वह क्या कर रहा है, तो सोए हुए शरीर का कैसे पता हो सकता है ? ))

आपने गाली दी, इसलिए क्रोध किया था, ऐसा नहीं; अब समझ में आया कि मैं क्रोध करना चाहता था और आपकी गाली की प्रतीक्षा थी । और अगर आप गाली न देते, तो मैं कहीं और से गाली खोजता । मैं उकसाता कि गाली दो । मैं ऐसी तरकीब करता, मैं ऐसी बात करता, मैं ऐसा काम करता कि कहीं से गाली आए । क्योंकि मेरे भीतर जो भर गया था, वह रिलीज होना चाहता था । उसे मुक्त होना जरूरी था ।

((संत अगस्तीन -- जब तक मुझसे कोई नहीं पूछता कि समय क्या है, मैं भलीभांति जानता हूं; और जब कोई पूछता है, तभी गड़बड़ हो जाती है ।))

एक शराबी कहा करता था कि मैंने कभी एक प्याली से ज्यादा शराब नहीं पी। जो मित्र उसको जानते थे, उन्होंने कहा, हमसे झूठ बोलते हो? आंखों से हमने देखा है तुम्हें प्यालियों पर प्याली ढालते! उसने कहा, मैंने एक प्याली से ज्यादा कभी नहीं पी। मैं यह बाइबिल पर हाथ रखकर कसम खाकर कह सकता हूं। मित्रों को भरोसा न हुआ! बाइबिल उठा लाया। उसने बाइबिल पर हाथ रखकर कसम खा ली, एक प्याली से ज्यादा मैंने कभी नहीं पी। उन मित्रों ने कहा, हद हो गई! झूठ की भी एक सीमा होती है! तुम बाइबिल को भी झूठ में घसीट रहे हो। आज सांझ को देखेंगे।
सांझ को देखा, जैसा कि वह रोज पीता था, प्याली पर प्याली ढालता गया। मित्रों ने कहा, यह क्या कर रहे हो? उसने कहा, मैं फिर भी कहता हूं कि मैंने एक प्याली से ज्यादा नहीं पी। उन्होंने कहा, तुम्हारा मतलब क्या है? तब इसका मतलब है कि हमारी भाषाएं अलग-अलग हैं! उस आदमी ने कहा, निश्चित। एक प्याली तो मैं पीता हूं, फिर दूसरी प्याली पहली प्याली पीती है। फिर एड इनफिनिटम, फिर तीसरी प्याली चौथी प्याली पीती है। फिर चौथी प्याली पांचवीं प्याली! मैं एक ही प्याली पीता हूं। बाकी प्याली के लिए मेरा कोई जिम्मा नहीं। मैं तो कसम खाकर आता हूं कि एक से ज्यादा न पीऊंगा। लेकिन कसम खाने वाला एक पीकर ही बेहोश हो जाता है। फिर प्याली पर प्याली पीती चली जाती हैं।

((धीरे-धीरे, धीरे-धीरे, तुम्हें यह दिखाई पड़ना शुरू होता है कि बुद्धि का कोई भी उत्तर स्वीकार नहीं होगा।))

पहला हवाई जहाज, जो पूर्ण रूप से स्वचालित था, बना। उसमें पायलट की कोई जरूरत न थी। उसमें परिचारिकाओं की कोई आवश्यकता न थी। बटन दबाओ, चाय आये; बटन दबाओ, भोजन आये। कोई भी व्यक्ति वहां न था; सभी तरह स्वचालित था, आटोमैटिक था। जैसे ही हवाई जहाज उड़ा, सूचना आनी शुरू हुई कि यह हवाई जहाज पूरी तरह स्वचालित है; यह पहला हवाई जहाज है। लाल रंग की बटन दबायें, चाय, पानी, नाश्ता; पीले रंग की बटन दबायें, भोजन। हरे रंग की बटन दबायें तो सब जरूरतें। और कोई पायलट नहीं है। यह स्वचालित हवाई जहाज अपने गंतव्य पर पहुंच कर उतर जायेगा। आप बिलकुल चिंता न करें। घबड़ाने की कोई भी जरूरत नहीं है, क्योंकि सभी तरह की सावधानी बरती गई है। यंत्र में कहीं भी कोई भूल नहीं है--यंत्र में कहीं भी कोई भूल नहीं है--यंत्र में कहीं भी कोई भूल नहीं है... और इस लाइन पर बात अटक गई। सोच सकते हैं उस हवाई जहाज के यात्रियों की हालत! भूल तो साफ है। और जब यह भूल हो सकती है, तो कोई भी भूल हो सकती है।

((अगर गौर से अपने विचार को देखोगे तो एक बात समझ में आ जायेगी कि बहुत ज्यादा विचार नहीं है भीतर। कुछ विचार हैं जो बार-बार पुनरुक्त होते हैं।))

गांव का सरपंच नेताजी को गांव की सैर करवा रहा था। सरपंच ने गांव की अनेक चीजें दिखाईं। जब वे रास्ते के किनारे से गुजर रहे थे तो नेताजी ने देखा, एक व्यक्ति आम के वृक्ष पर सो रहा है। सरपंच ने उस व्यक्ति की ओर इशारा करते हुए कहा, यह हमारे गांव का सबसे बड़ा आलसी व्यक्ति है।
नेताजी ने आश्चर्य से पूछा, आलसी! फिर यह वृक्ष पर कैसे चढ़ गया?
सरपंच बोला, हम लोगों ने जब आम की गुठली यहां बोई थी, तब यह व्यक्ति आकर उस गुठली पर सो गया था, सो आज तक सो रहा है। यह वृक्ष पर चढ़ा नहीं है।

गुरु ने चेले से कहा लेटे-लेटे; कि उठ कर पता लगाओ बरसात हो रही है या नहीं, बेटे। तो चेले ने कहा -- 'ये बिल्ली अभी-अभी बाहर से आई है, इसके ऊपर हाथ फेर कर देख लीजिए; अगर भीगी हुई हो तो बरसात हो रही है, समझ लीजिए।'
गुरु ने दूसरा काम कहा -- कि सोने का समय हुआ; जरा दीया तो बुझा दे बचुआ।
बचुआ बोला--'आप आंखें बंद कर लीजिए; दीया बुझ गया समझ लीजिए।'
अंत में गुरु ने कहा हार कर; कि उठ, किवाड़ तो बंद कर।
शिष्य ने कहा--'गुरुवर, थोड़ा तो न्याय कीजिए; दो काम मैंने किए हैं, एक काम तो आप भी कर लीजिए।'