एक बौद्ध भिक्षु रोज भिक्षा मांगने आता वैशाली में, राजधानी में । एक घर जो बड़े अभिजात्य का घर था, बड़े कुलीन परिवार का घर था, उसके द्वार पर भिक्षा मांगने गया । द्वार पर दस्तक दी, अति सुंदर हीरे-जवाहरातों से लदी एक स्त्री ने द्वार खोला । वह परिवार बुद्ध का विरोधी था । तो वह स्त्री नाराज हो गयी, उसने कहा, दुबारा कभी यहां मत आना । भिक्षु ने कहा, तो भिक्षापात्र खाली जाए । तो वह क्रोध में आ गयी, तो उसने उठाकर एक कचरे की टोकरी उसके भिक्षापात्र में और भिक्षु के ऊपर फेंक दी । सारा कचरा उसके ऊपर गिर गया, भिक्षापात्र कचरे से भर गया । जैसा बुद्ध की आज्ञा थी कि जब कोई तुम्हें कुछ भी भेंट दे तो धन्यवाद देकर आगे बढ़ जाना । तो उसने झुककर धन्यवाद दिया ।
राहगीर एक खडा यह सब देख रहा था । उसने भिक्षु से पूछा कि यह क्या पागलपन है? तुम किस बात के लिए सिर झुकाए, और किस बात के लिए धन्यवाद दिया? तो भिक्षु ने कहा, उसने कुछ तो दिया । कम-से-कम देना तो आया । कचरा सही, मगर उठाना कचरे की टोकरी को, डालना, इतना श्रम किया । धन्यवाद! कुछ तो दिया । अपमान सही, मगर देने की कृपा तो की ।
((यथास्थितिस्वस्थ: ।
जो हो, उसमें स्वस्थ, प्रसन्न । ))

एक गरीब औरत, उसका छोटा बच्चा, सर्दी के दिन और उसके पास कपड़े उढाने को नहीं तो उसने कुछ भी, लकड़ी के टुकडे, चिदिया, कागज, अखबार, इन सबका खूब पूर बना लिया और उसको उसमें ढांप देती थी । वह बेटा मस्त सो जाता । एक रात उस बेटे ने कहा, मां, जरा उन गरीबों की तो सोचो जिनके पास लकड़ी के ये टुकड़े, अखबार और ये चिदिया नहीं होंगी, वे बेचारे कैसे सोते होंगे! वह मजे से रात नींद लेता है । वह सोच रहा है यह बड़ी अमीरी है । जरा उनकी तो सोचो, वह कहने लगा, जिनके पास लड़की के टुकड़े और ये चीजें नहीं होंगी, वे कैसे सोते होंगे!
दुख इतना नहीं डांवाडोल करता जितना सुख कर जाता है । इसीलिए समस्त साधकों ने दुख को तो वरण कर लिया है, सुख को छोड़ दिया है । क्योंकि उन्होंने देखा कि दुख इतना दुखी नहीं करता । अंततः दुख सुख से आता है । तप का इतना ही अर्थ है, तपश्चर्या का इतना ही अर्थ है कि सुख में से तो कुछ तुम पा सकते हो, इसकी आशा ही मत रखना, हाँ, दुख में से कुछ पाया जा सकता है । दुख में से कुछ पाया जा सकता है, यही तप का अर्थ है । सुख में से कुछ भी नहीं पाया जा सकता, सुख बिलकुल बांझ है । 

((परमज्ञान की अवस्था तो वही है जहां न सुख सुखी करता है, न दुख दुखी करता है । कोई चीज डुलाती नहीं, आदमी अपने स्वयं में थिर है ।))

लाओत्से का एक शिष्य च्वांगत्से हुआ । च्वांगत्से को चीन के सम्राट ने निमंत्रण भेजा कि तुम आओ और मेरे बड़े वजीर बन जाओ । च्वांगत्से ने खबर भेजी, लेकिन मैं जितने सुख में हूं, उसके ऊपर कोई सुख नहीं । तो वजीर बना कर तुम मुझे नीचे ही उतार पाओगे । क्योंकि इसके आगे तो कोई आनंद है नहीं । अब तो कहीं भी बढ़ना पीछे हटना है । अब तो इंच भर सरकना, खोना है । क्योंकि जहां मैं हूं, उससे परम कोई आनंद नहीं है ।

((आस्कर वाइल्ड -- जब मैं सारी दुनिया में भटका, तभी अपने देश को पहचान पाया। तब अपने गांव आया, तब मेरा गांव और ही हो गया। क्योंकि अब मैं और था, सारी दुनिया देखकर लौटा था। गांव के वृक्ष शानदार मालूम होने लगे, और गांव के पक्षी, पहली दफा मैंने उनके गीत सुने। क्योंकि दुनिया ने मेरी आंखें खोल दीं। अपने ही गांव में था, तो सोया-सोया था। पता ही न था।))