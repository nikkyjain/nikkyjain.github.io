मोक्ष की प्राप्ति के लिये जिन भगवान् के  चरणोंको नमस्कार कर अभय-दान द्वारा फल प्राप्त करनेवाले की कथा जैनग्रन्थों के अनुसार यहाँ संक्षेप में लिखी जाती है। 

भव्यजनों द्वारा भक्तिसे पूजी जाने वाली सरस्वती श्रुतज्ञान रूपी महा समुद्र के पार पहुँचानेके लिये नावकी तरह मेंरी सहायता करे। 

परब्रह्मा स्वरूप आत्माका निरन्तर ध्यान करने वाले उन योगियों को सन्मार्ग लाभ करते हैं, सुखी होते हैं। 

इस प्रकार मंगलमय जिन भगवान्, जिनवानी और जैन योगियोंका स्मरण कर मैं वसतिदान-अभयदानकी कथा लिखता हूँ ।

धर्म-प्रचार, धर्मोपदेश, धर्म-क्रिया आदि द्वारा पवित्रता लाभ किये हुए इस भारतवर्षमें मालवा बहुत कालसे प्रसिद्ध और सुन्दर देश हे। अपनी सर्वश्रेष्ठ सम्पदा और ऐश्वर्यसे वह ऐसा जान पड़ता है मानों सारे संसारकी लक्ष्मी यहीं आकर इकट्ठी हो गर्इ है। वह सुख देने वाले बगीचों, प्रकृति-सुन्दर पर्वतों और सरोवरोंकी शोभासे स्वर्गके देवोंको भी अत्यन्त प्यारा है। वे यहाँ आकर मनचाहा सुख लाभ करते हैं। यहाँ के स्त्री-पुरूष सुन्दरता में अपनी तुलना में किसीको न देखते थे। देशके सब लोग खूब सुखी थे, भाग्यशाली थे औेर पुण्यवान् थे। मालवेके सब शहरों में, पर्वतोंमें और सब वनोंमें बड़े-बड़े ऊॅंचे विशाल और भव्य जिनमन्दिर बने हुए थे। उनके ऊॅंचे शिखरोंमें लगे हुए सोनेके चमकते कलश बड़े सुन्दर जान पड़ते थे । रातमें तो उनकी शोभा बड़ी ही विलक्षणता धारण करती थी । वे ऐसे जान पड़ते थे मानो स्वर्गोंके महलोंमें दीये जगमगा रहे हों। हवाके झरोखेसे इधर-उधर फड़क रही उन मन्दिरों पर की ध्वजाएँ ऐसी बतला रही है। उन पवित्र जिनमन्दिरों के दर्शन मात्रसे पापों का नाश होता था तब उनके सम्बन्ध में और अधिक क्या लिखें । जिनमें बैठे हुए रत्नत्रय धारी साधु-तपस्वियोंको उपदेश करते हुए देखकर यह कल्पना होती थी कि मानो वे मोक्षके रास्ते है। 

मालवे में जिन भगवान् के  पवित्र और सुख देनेवाले धर्मका अच्छा प्रचार है। सम्यक्त्वकी जगह-जगह चर्चा है। अनेक सम्यक्त्वरत्न के धारण करने वाले भव्यजनों से वह युक्त है। दान-व्रत, पूजा-प्रभावना आदि वहाँ खूब हुआ करते हैं। वहाँ के भव्यजनेां का निर्भ्रान्त विश्वास है कि अठारह दोष रहित जिन भगवान् ही सच्चे देव हैं। सच्चा धर्म दशलक्षण मय है और उनके प्रकटकर्ता जिनदेव हैं। गुरू परिग्रह रहित और वीतरागी हैं । तत्व  वही सच्चा है जिसे जिन भगवान्  उपदेश किया है। वहाँ के भव्यजन अपने नित्य-नैमित्तिक कर्मोंमें सदा प्रयत्नवान रहते हैं। वे भगवान् को स्वर्ग-मोक्षका सुख देनेवाली पूजा सदा करते हैं,पात्रोंको भक्तिसे पवित्र दान देते हैं, व्रत, उपवास,शील, संयम को पालते हैं और आयुके अन्तमें शुख-शान्तिसे मृत्यु लाभ कर सद्गति प्राप्त करते हैं। इस प्रकार मालवा उस समय धर्म का एक प्रधान केन्द्र बन रहा था, जिस समय की यह कथा है।
 मालवेमें तब एक घटगाँव नाम का सम्पत्तिशाली शहर था। इस शहरमें देविल नामका एक धनी कुम्हार और एक धर्मिल नामका नार्इ रहता था। उन दोनोंने मिलकर बाहरके आनेवाले यात्रियों ठहरनेके लिए एक धर्मशाला बनवा दी। एक दिन देविलने एक मुनिको लाकर इस धर्मशालामें ठहरा दिया। धर्मिलको जब मालूम हुआ तो उसने मुनिको हाथ पकड़कर बाहर निकाल दिया और वहाँ एक संन्यासीको लाकर ठहरा दिया। सच है, जो दुष्ट हैं, दुराचारी हैं, पापी हैं, उन्हें साधु-सन्त अच्छे नहीं लगते, जैसे उल्लूको सूर्य। धर्मिलने मुनिको निकाल दिया, उनका अपमान किया, पर मुनिने इसका कुछ बुरा न माना। वे जैसे शान्त थे वैसे ही रहें। धर्मशालासे निकल कर वे एक वृक्षके नीचे आकर ठहर गये। रात इन्होने वहीं पूरी की। डांस, मच्छर वगैरहका इन्हें बहुत कष्ट सहना पड़ा। इन्होंने सब सहा और बड़ी शान्तिसे सहा। सच है, जिनका शरीर से रत्तीभर मोह नहीं उनके लिए तो कष्ट कोर्इ चीज ही नहीं।सबेरे जब देविल मुनिके दर्शन करनेको आया और उन्हें धर्मशालामें न देखकर एक वृक्ष नीचे बैठे देखा तो उसे धर्मिलकी इसदुष्टता पर बड़ा क्रोध आया । धर्मिल का सामना होने पर उसने उसे फटकारा। देविलकी फटकार धर्मिल न सह सका और बात बहुत बढ़ गर्इ। यहाँ तककि परस्परमें मारामारी हो गर्इ। दोनों ही परस्परमें लड़कर मर मिटे। क्रूर भावोंसे मरकर ये दोनों क्रमसे सूअर ओर व्याघ्र हुए। देविलका जीव सूअर विंध्य पर्वतकी गुहामें रहता था। एक दिन कर्मयोगसे गुप्त और त्रिगुप्तिगुप्त नामके दो मुनिराज अपने विहारमें पृथिवी की पवित्र करते इसी गुहामें आकर ठहरे । उन्हें देखकर इस सुअर को जातिस्मरण हो गया। इसने उपदेश करते हुए मुनिराज द्वारा धर्म का उपदेश सुन कुछ व्रत ग्रहण किये। व्रत ग्रहण कर यह बहुत सन्तुष्ट हुआ।

इसी समय मनुष्योंकी गन्ध पाकर धर्मिलका जीव व्याघ्र मुनियोंको खानेके लिए झपटा हुआ आया। सुअर उसे दूर हीसे देखकर गुहाके द्वार पर आकर डट गया । इसलिए कि वह भीतर बैठे हुए मुनियोंकी रक्षा कर सके। व्याघ्र गुहा के भीतर घुसने के लिए सूअर पर बड़ा जोरका आक्रमण किया। सूअर पहलेसे ही तैयार बैठा था। दोनोंके भावोंमें बड़ा अन्तर था। एकके भाव थे मुनिरक्षा करनेके और दूसरेके उनको खा जाने के। इसलिए देविल का जीव सूअर तो मुनिरक्षा रूप पवित्र भावोंसे मर कर सौधर्म स्वर्गमें अनेक ऋद्धियोंका धारी देव हुआ । जिसके शरीर को चमकती हुर्इ कान्ति गाढ़े अन्धकारको नाश करनेवाली है।जिसकी रूप-सुन्दरता लोगोंके मनको देखने मात्र से मोह लेती है, जो स्वर्गीय दिव्य वस्त्रों और मुकुट, कुण्डल, हार आदि बहुमूल्य भूषणों को पहरता है, अपनी स्वभाव-सुन्दरतासे जो कल्पवृक्षोंको नीचा दिखाता है, जो अगिमादि ऋद्धि-सिद्धियोंका धारक है, अवधिज्ञानी है, पुण्यके उदयसे जिसे सब दिव्य सुख प्राप्त हैं, अनेक सुन्दर-सुन्दर देव-कन्यायें ओर देवगण जिसकीसेवामें सदा उपस्थित रहते हैं, जो महा वैभवशाली है, महा सुखी है, स्वर्गोंके देवों द्वारा जिनके चरण पूजे जाते हैं ऐसे जिन भगवान् की, जिन प्रतिमाओंकी और कृत्रिम तथा अकृत्रिम जिन मन्दिरोंकी जो सदा भक्ति और प्रेमसे पूजा करता है, दुर्गतिके दु:खोंको नाश करने वाले तीर्थोंकी यात्रा करता है, महामुनियोंकी भक्ति करता है और धर्मात्माओंके साथ वात्सल्यभाव रखता है। ऐसी उसकी सुखमय स्थिति है। जिस प्रकार यह सूअर धर्मके प्रभाव से उक्त प्रकार सुखका भोगनेवाला हुआ उसी प्रकार जो और भव्यजन इस पवित्र धर्मका पालन करेंगे वे भी उसके प्रभाव से सब सुख-सम्पत्ति लाभ करेंगे। समझिए, संसारमें जो-जो धन-दौलत, स्त्री, पुत्र, सुख, ऐश्वर्य आदि अच्छी-अच्छी आनन्द भोगकी वस्तुएं प्राप्त होती हैं, उनका कारण एक मात्र धर्म है। इसलिए सुखकी चाह करनेवाले भव्यजनोंको जिन-पूजा, पात्र-दान, व्रत, उपवास, शील, संयम बाद धर्मका निरन्तर पवित्र भावोंसे सेवन करना चाहिए।

देविल तो पुण्यके प्रभावसे स्वर्ग गया और धर्मिलने मुनियोंको खा जाना चाहा था, इसलिए वह पापके फलसे मरकर नरक गया। इस प्रकार पुण्य और पाप का फल जानकर भव्यजनों को उचित है कि वे पुण्यके कारण पवित्र जैनधर्ममें अपनी बुद्धिको दृढ़ करें।

इस प्रकार परम सुख-मोक्षके कारण, पापोंका नाश करनेवाले और पात्र-भेदसे विशेष आदर योग्य इस पवित्र अभयदानकी कथा अन्य जैन शास्त्रों के अनुसार संक्षेपमें यहाँ लिखी गर्इ। 