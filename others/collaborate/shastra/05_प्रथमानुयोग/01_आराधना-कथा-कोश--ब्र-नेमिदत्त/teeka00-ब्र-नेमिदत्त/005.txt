सुख के देनेवाले श्रीजिनभगवान के चरण-कमलों को नमस्‍कार श्री संजयन्‍त मुनिराज की कथा लिखता हूँ, जिन्‍होंने सम्‍यक्-तप का उद्योत किया था । 

	सुमेरू के पश्चिम की ओर विदेह के अन्‍तर्गत गन्‍धमालिनी नाम का देश है । उसकी प्रधान राजधानी वीतशोकपुर है । जिस समय की बात हम लिख रहे हैं उस समय उसके राजा वैजयन्‍त थे । उसकी महारानी का नाम भव्‍य था । उनके दो पुत्र थे । उनके नाम थे संजयन्‍त और जयन्‍त । 

	एक दिन की बात है कि बिजली के गिरने से महाराज वैजयन्‍त का प्रधान हाथी मर गया । यह देख उन्‍हें संसार से बडा वैराग्‍य हुआ । उन्‍होंने राज्‍य छोड़ने का निश्‍चयकर अपने दोनों पुत्रों को बुलाया और उन्‍हें राज्‍यभार सौंपना चाहा; तब दोनों भाइयों ने उनसे कहा -- पिताजी, राज्‍य तो संसार के बढ़ाने का कारण है, इससे तो उल्‍टा हमें सुख की जगह दु:ख भोगना पड़ेगा । इसलिये हम तो इसे नहीं लेते । आप भी तो इसीलिये छोड़ते हैं न ? कि वह बुरा है, पाप का कारण है । इसीलिये हमारा तो विश्‍वास है कि बुद्धिमानों को, आत्‍मा हित के चाहनेवालों को, राज्‍य सरीखी झंझटों को सिर पर उठाकर अपनी स्‍वाभाविक शान्ति को नष्‍ट नहीं करना चाहिये । यही विचारकर हम राज्‍य लेना उचित नहीं समझते । बल्कि हम तो आपके साथ ही साधु बनकर अपना आत्‍माहित करेंगे । 

	वैजयन्त ने पुत्रों पर अधिक दबाव न डालकर उनकी इच्‍छा के अनुसार उन्‍हें साधु बनने की आज्ञा दे दी और राज्‍य का भार संजयन्‍त के पुत्र वैजयन्‍त को देकर स्‍वयं भी तपस्‍वी बन गये । साथ ही वे दोनों भाई भी साधु हो गये । 

	तपस्‍वी बनकर वैजयन्‍त मुनिराज खूब तपश्‍चर्या करने लगे, कठिन से कठिन परीषह सहने लगे । अन्‍त में ध्‍यानरूपी अग्नि द्वारा घातिया कर्मों का नाशकर उन्‍होंने लोकाकोक का प्रकाशक केवलज्ञान प्राप्‍त किया । उस समय उनके ज्ञान-कल्‍याणक की पूजा करने को स्‍वर्ग से देव आये । उनके स्‍वर्गीय ऐश्‍वर्य और उनकी दिव्‍य सुन्‍दरता को देखकर संजयन्‍त के छोटे भाई जयन्‍त ने निदान किया – ‘मैंने जो इतना तपश्‍चरण किया है, मैं चाहता हूँ कि उसके प्रभाव से मुझे दूसरे जन्‍म में ऐसी ही सुन्‍दरता और ऐसी ही विभूति प्राप्‍त हो ।‘ वही हुआ । उसका किया निदान उसे फला । वह आयु के अन्‍तमें मरकर धरणेन्‍द्र हुआ । 

	इधर संजयन्‍त मुनि पन्‍द्रह-पन्‍द्रह दिन के, एक-एक महीना के उपवास करने लगे, भूख प्‍यास की कुछ परवा न कर बड़ी धीरता के साथ परीषह सहने लगे । शरीर अत्‍यन्‍त क्षीण हो गया, तब भी भयंकर वनों में सुमेरू के समान निश्‍चल रहकर सूर्य की ओर मुँह किये वे तपश्‍चर्या करने लगे । गरमी के दिनों में अत्‍यन्‍त गरमी पड़ती, शीत के दिनों में जाड़ा खूब सताता, वर्षा के समय मूसलाधार पानी वर्षा करता और आप वृक्षों के नीचे बैठकर ध्‍यान करते । वन के जीव-जन्‍तु सताते, पर इन सब कष्‍टों की कुछ परवा न कर आप सदा आत्‍मध्‍यान में लीन रहते । 

	एक दिन की बात है, संजयन्‍त मुनिराज तो अपने ध्‍यान में डूबे हुए थे कि उसी समय एक विद्युछष्‍ट् नाम का विद्याधर आकाश-मार्ग से उधर होकर निकला । पर मुनि के प्रभाव से उसका विमान आगे नहीं बढ़ पाया । एकाएक विमान को रुका हुआ देखकर उसे बड़ा आश्‍चर्य हुआ । उसने नीचे की ओर दृष्टि डालकर देखा तो उसे संजयन्‍त मुनि दीख पड़े । उन्‍हें देखते ही उसका आश्‍चर्य क्रोध के रूप में परिणत हो गया । उसने मुनिराज को अपने विमान को रोकनेवाले समझकर उनपर नाना तरह के भयंकर उपद्रव करना शुरू किया उससे जहाँ तक बना उसने उन्‍हें बहुत कष्‍ट पहुँचाया । पर मुनिराज उसके उपद्रवों से रंचमात्र भी विचलित नहीं हुए । वे जैसे निश्‍चल थे वैसे ही खड़े रहे । सच है वायु का कितना ही भयंकर वेग क्‍यों न चले, पर सुमेरू हिलता तक भी नहीं । 

	इन सब भयंकर उपद्रवों से भी जब उसने मुनिराज को पर्वत समान अचल देखा तब उसका क्रोध और भी बहुत बढ़ गया । वह अपने विद्या-बल से मुनिराज को वहाँ से उठा ले चला और भारत-वर्ष में पूर्व दिशा की ओर बहनेवाली सिंहवती नाम की एक बड़ी भारी नदी में, जिसमें कि पाँच बड़ी-बड़ी नदियाँ और मिली थीं, डाल दिया । भाग्‍य से उस प्रान्त के लोग भी बड़े पापी थे । सो उन्‍होंने मुनि को एक राक्षस समझकर और सर्व-साधारण में यह प्रचार कर, कि यह हमें खाने के लिये आया है, पत्‍थरों से खूब मारा । उन्होंने पूर्ण आत्‍मबल के प्रभाव से हृदय को लेशमात्र भी अधीर नहीं बनने दिया । क्‍योंकि सच्‍चे साधु वे ही हैं --

तृणं रत्‍नं वा रिपुरिव परममित्रथवा, 
स्‍तुतिर्वा निन्‍दा वा मरणमथवा जीवितमथ ।
सुख वा दु:खं वा पितृवनमहोत्‍सौधमथवा, 
स्‍फुटं निर्ग्रन्‍थानां द्वयमपि समं शान्‍तमनसाम् । ।  

जिनके पास रागद्वेष का बढ़ानेवाला परिग्रह नहीं है, जो निर्ग्रन्‍थ हैं, और सदा शान्‍तचित्‍त रहते हैं, उन साधुओं के लिये तृण हो या रत्‍न, शत्रु हो या मित्र, उनकी कोई प्रशंसा करो या बुराई, वे जीवें अथवा मर जायें, उन्‍हें सुख हो या दु:ख और उनके रहने को श्‍मशान हो या महल, पर उनकी दृष्टि सबपर समान रहेगी । वे किसी से प्रेम या द्वेष न कर सबपर समभाव रक्‍खेंगे । यही कारण था कि संजयन्‍त मुनि ने विद्याधर-कृत सब कष्‍ट समभाव से सहकर अपने अलौकिक धैर्य का परिचय दिया । इस अपूर्व पद को प्राप्‍त किया और इसके बाद अघातिया कर्मों का भी नाश कर वे मोक्ष चले गये । उनके निर्वाण-कल्‍याण की पूजन करने को देव आये । वह धरणेन्‍द्र भी इनके साथ था, जो संजयन्‍त मुनि का छोटा भाई था और निदान करके धरणेन्‍द्र हुआ था । धरणेन्‍द्र को अपने भाई के शरीर की दुर्दशा देखकर बड़ा क्रोध आया । उसने भाई को कष्‍ट पहुँचाने का कारण वहाँ के नगरवासियों को समझकर उन सबको अपने नागपाश से बाँध  लिया और लगा उन्‍हें दु:ख देने । नगरवासियों ने हाथ जोड़कर उससे कहा -- प्रभो हम तो इस अपराध से सर्वथा निर्दोष हैं । आप हमें व्‍यर्थ ही कष्‍ट दे रहे हो । यह सब कर्म तो पापी विद्युद्दष्ट्र विद्याधर का है । आप उसे ही पकडिये न ? सुनते ही धरणेन्‍द्र विद्याधर को पकड़ने के लिये दौड़ा और उसके पास पहुँचकर उसे उसने नागपाश से बाँध  लिया । इसके बाद उसे खूब मार पीटकर धरणेन्‍द्र ने समुद्र में डालना चाहा ।

	धरणेन्‍द्र का इस प्रकार निर्दय व्‍यवहार देखकर एक दिवाकर नाम के दयालु देव ने उससे कहा -- तुम इसे व्‍यर्थ ही क्‍यों कष्‍ट दे रहे हो ? इसकी तो संजयन्‍त मुनि के साथ कोई चार भव से शत्रुता चली आती है । इसी से उसने मुनिपर उपसर्ग किया था । 

	धरणेन्‍द्र बोला यदि ऐसा है तो उसका कारण मुझे बतलाइये ? दिवाकर देव ने तब यों कहना आरंभ किया ।

	पहले समय में भारतवर्ष में एक सिंहपुर नाम का शहर था । उसके राजा सिंहसेन थे । वे बड़े बुद्धिमान् और राजनीति के अच्‍छे जानकार थे । उनकी रानी का नाम रामदत्‍ता था । वह बुद्धिमान और बड़ी सरल स्‍वभाव की थी । राजमंत्री का नाम श्रीभूति था । वह बड़ा कुटिल था । दूसरों को धोखा देना, उन्‍हें ठगना यह उसका प्रधान कर्म था । 

	एक दिन पद्खंडपुर के रहनेवाले सुमित्र सेठ का पुत्र समुद्रदत्‍त श्रीभूति के पास आया और उससे बोला—महाशय, मैं व्‍यापारके लिये विदेश जा रहा हूँ । देवकी विचित्र लीलासे न जाने कौन समय कैसा आवे ? इसलिये मेरे पास ये पाँच  रत्‍न हैं, इन्‍हें आप अपनी सुरक्षा में रक्‍खें तो अच्‍छा होगा और मुझपर भी आपको बड़ी दया होगी । मैं पीछा आकर अपने रत्‍न ले लूँगा ।'' यह कहकर और श्रीभूति को रत्‍न सौंपकर समुद्रदत्‍त चल दिया । 

	कई वर्ष बाद समुद्रदत्‍त पीछा लौटा । वह बहुत धन कमाकर लाया था । जाते समय जैसा उसने सोचा था, दैवकी प्रतिकूलता से वही घटना उसके भाग्‍य में घटी । किनारे लगते-लगते जहाज फट पड़ा । सब माल असबाब समुद्र के विशाल उदर में समा गया । पुण्‍योदय से समुद्रदत्‍त की कुछ ऐसा सहारा मिल गया, जिससे उसकी जान बच गई । वह कुशलपूर्वक अपना जीवन लेकर घर लौट आया । 

	दूसरे दिन वह श्रीभूति के पास गया और अपने पर जैसी विपत्ति आई थी उसे उसने आदि से अन्‍त तक कहकर श्रीभूति से अपने अमानत रखे हुए रत्‍न पीछे माँगे । श्रीभूति ने आँखें चढ़ाकर कहा कैसे रत्‍न तूँ मुझसे माँगता है ? जान पड़ता है जहाज डूब जाने से तेरा मस्‍तक बिगड़ गया है । श्रीभूति ने बेचारे समुद्रदत्‍त की मनमानी फटकार बताकर और अपने पास बैठे हुए लोगों से कहा देखिये न साहब, मैंने आपसे अभी ही कहा था न ? कि कोई निर्धन मनुष्‍य पागल बनकर मेरे पास आवेगा और झूठा ही बखेड़ाकर झगड़ा करेगा । वही सत्‍य निकला । कहिये तो ऐसे दरिद्री के पास रत्‍न आ कहाँ से सकते ? भूला, किसी ने भी इसके पास कभी रत्‍न देखे हैं । यों ही व्‍यर्थ गले पड़ता है । ऐसा कहकर उसने नौकरों द्वारा समुद्रदत्‍त को निकलवा दिया । बेचारा समुद्रदत्‍त एक तो वैसे ही विपत्ति का मारा हुआ था, इसके सिवा उसे जो एक बड़ी भारी आशा थी उसे भी पापी श्रीभूति ने नष्‍ट कर दिया । वह सब ओर से अनाथ हो गया । निराशा के अथाह समुद्र में गोते खाने लगा । पहले उसे अच्छा होने पर भी श्रीभूति ने पागल बना डाला था; पर अब वह सचमुच ही पागल हो गया वह शहरमें घूम-घूमकर चिल्‍लाने लगा कि पापी श्रीभूतिने मेरे पाँच रत्‍न ले लिये और अब वह उन्‍हें देता नहीं है । राजमहल के पास भी उसने बहुत पुकार मचाई, पर उसकी कहीं सुनाई नहीं हुई । सब उसे पागल समझकर दुतकार देते थे । अन्‍त में निरूपाय हो उसने एक वृक्ष पर चढ़कर, जो कि रानी के महल के पीछे ही था, पिछली रात को बड़े जोर से चिल्‍लाना आरंभ किया । रानी ने बहुत दिनों तक तो उसपर बिलकुल ध्‍यान नहीं दिया । उसने भी समझ लिया कि कोई पागल चिल्‍लाता होगा । पर एक दिन उसे ख्‍याल हुआ कि वह पागल होता तो प्रतिदिन इसी समय आकर क्‍यों चिल्‍लाता ? सारे दिन ही इसी तरह आकर क्‍यों न चिल्‍लाता फिरता ? इसमें कुछ रहस्‍य अवश्‍य है । यह विचार कर उसने एक दिन राजा से कहा -- प्राणनाथ ! आप इस चिल्‍लानेवाले को पागल बताते हैं, पर मेरी समझ में यह बात नहीं आती । क्‍योंकि यदि वह पागल होता तो न तो बराबर इसी समय चिल्‍लाता और न सदा एक ही वाक्‍य बोलता । इसलिये इसका ठीक-ठीक पता लगाना चाहिये कि बात क्‍या है ? ऐसा न हो कि अन्‍याय से बेचारा एक गरीब बिना मौत मारा जाय । रानी के कहने के अनुसार राजा ने समुद्रदत्‍त को बुलाकर सब बातें पूछीं । समुद्रदत्‍त ने जैसी अपने पर बीती थी, वह ज्‍यों-की-त्‍यों महाराज से कह सुनाई । तब रत्‍न कैसे प्राप्‍त किये जाँय, इसके लिये राजा को चिन्‍ता हुई । रानी बड़ी बुद्धिमती थी । इसलिये रत्‍नों के मँगा लेने का भार उसने अपने पर लिया । 

	रानी ने एक दिन श्रीभूति को बुलाया और उससे कहा मैं आपकी शतरंज खेलने में बड़ी तारीफ सुना करती हूँ । मेरी बहुत दिनों से इच्‍छा थी कि मैं एक दिन आपके साथ खेलूँ । आज बड़ा अच्‍छा सुयोग मिला जो आप यहीं पर उपस्थित हैं । यह कहकर उसने दासी को शतरंज ले आने की आज्ञा दी ।  

	श्रीभूति रानी की बात सुनते ही घबरा गया । उसके मुँह से एक शब्‍द तक निकलना मुश्किल पड़ गया । उसने बड़ी घबराहट के साथ काँपते-काँपते कहा -- महारानीजी, आज आप यह क्‍या कह रही हैं । मैं एक क्षुद्र कर्मचारी और आपके साथ खेलूँ ? यह मुझसे न होगा । भला, राजा सा‍हब सुन पावें तो मेरा क्‍या हाल हो ? 

	रानी ने कुछ मुस्‍कराते हुए कहा -- वाह, आप तो बड़े ही डरते हैं । आप घबराइये मत । मैंने खुद राजा साहब से पूछ लिया है । और फिर आप तो हमारे बुजुर्ग हैं । इसमें डर की बात ही क्‍या है । मैं तो केवल विनोदवश होकर खेल रहीं हूँ । 

	‘राजा की मैंने स्‍वयं आज्ञा ले ली’ जब रानी के मुहँ से यह वाक्‍य सुना तब तक श्रीभूति के जी में जी आया और वह रानी के साथ खेलने के लिये तैयार हुआ । 

	दोनों का खेल आरम्‍भ हुआ । पाठक जानते हैं कि रानी के लिये खेल का तो केवल बहाना था । असल में तो उसे अपना मतलब गाँठना था । इसीलिये उसने यह चाल चली थी । रानी खेलते-खेलते श्रीभूति को अपनी बातों में लुभाकर उसके घर की सब बातें जान ली और इशारे से अपनी दासी को कुछ बातें बतलाकर उसे श्रीभूति के यहाँ भेजा । दासी ने जाकर श्रीभूति की पत्‍नीसे कहा -- तुम्‍हारे पति बड़े कष्‍ट में फँसे हैं, इसलिये तुम्‍हारे पास उन्‍होंने जो पाँच रत्‍न रक्‍खे हैं, उनके लेने को मुझे भेजा हैं । कृपा करके वह रत्‍न जल्‍दी दे दो जिससे उनका छुटकारा हो जाय । 

	श्रीभूति की स्‍त्री ने उसे फटकार दिखला कर कहा -- चल, मेरे पास रत्‍न नहीं हैं और न मुझे कुछ मालूम है । जाकर उन्‍हीं से कह दे कि जहाँ रत्‍न रक्‍खे हों, वहाँ से तुम्‍हीं जाकर ले आओ । 
	दासी ने पीछी लौट आकर सब हाल अपनी मालकिन से कह दिया । रानी ने अपनी चाल का कुछ उपयोग नहीं हुआ देखकर दूसरी युक्ति सोची, श्रीभूति ने पहले तो कुछ आनाकानी की, पर फिर ‘रानी के पास धन का तो कुछ पार नहीं है और मेरी जीत होगी तो मैं मालामाल हो जाऊँगा’ यह सोचकर वह खेलने को तैयार हो गया । 
	रानी बड़ी चतुर थी । उसने पहले ही पासे में श्रीभूति की एक कीमती अंगूठी जीत ली । उस अंगूठी को चुपके से दासी के हाथ देकर और कुछ समझाकर उसने श्रीभूति के घर फिर भेजा और आप उसके साथ खेलने लगी । 

	अबकी बार रानी का प्रयत्‍न व्‍यर्थ नहीं गया । दासी ने पहुँचते ही बड़ी घबराहट के साथ कहा -- देखो, पहले तुमने रत्‍न नहीं दिये, उसमें उन्‍हें बहुत कष्‍ट उठाना पड़ा । अब उन्‍होंने यह अँगूठी देकर मुझे भेजा है और यह कहलाया है कि यदि तुम्‍हें मेरी जान प्‍यारी हो, तो इस अँगूठी को देखते ही रत्‍नों को दे देना और रत्‍न प्‍यारे हों तो न देना । इससे अधिक मैं और कुछ नहीं कहता । 

	अब तो वह एक साथ घबरा गई । उसने कुछ विशेष पूछताछ न करके केवल अँगूठी के भरोसे पर रत्‍न निकालकर दासी के हाथ सौंप दिये । दासी ने रत्‍नों को लाकर रानी को दे दिये और रानी ने उन्‍हें महाराज के पास पहुँचा दिये । 

	राजा को रत्‍न देखकर बड़ी प्रसन्‍नता हुई । उन्‍होंने रानी की बुद्धिमानी को बहुत-बहुत धन्‍यवाद दिया । इसके बाद उन्‍होंने समुद्रदत्‍त को बुलाया और उन रत्‍नों को और बहुत से रत्‍नों में मिलाकर उससे कहा देखो, इन रत्‍नों में तुम्‍हारे रत्‍न हैं क्‍या ? और हों तो उन्‍हें निकाल लो । समुद्रदत्‍त ने अपने रत्‍नों को पहचान कर निकाल लिया । सच है बहुत समय बीत जाने पर भी अपनी वस्‍तु को कोई नहीं भूलता । 

	इसके बाद राजा ने श्रीभूति को राजसभा में बुलाया ओर रत्‍नों को उसके सामने रखकर कहा -- कहिये आप तो इस बेचारे के रत्‍नों को हड़पकर भी उल्‍टा इसे ही पागल बनाते थे न ? यदि महारानी मुझसे आग्रह न करतीं और अपनी बुद्धिमानी से इन रत्‍नों को प्राप्‍त नहीं करती, तब यह बेचारा गरीब तो व्‍यर्थ मारा जाता और मेरे सिर पर कलंक का टीका लगता । क्‍या इतने उच्च अधिकारी बनकर मेरी प्रजा का इसी तरह तुमने सर्वस्‍व हरण किया है ? 

	राजा को बड़ा क्रोध आया । उसने अपने राज्‍य के कर्मचारियों से पूछा -- कहो, इस महा-पापी को इसके पाप का क्‍या प्रायश्चित दिया जाय, जिससे आगे के लिये सब सावधान हो जायँ और इस दुरात्‍मा का जैसा भयंकर कर्म है, उसी के उपयुक्‍त इसे उसका प्रायश्चित भी मिल जाय ? 

	राज्‍य-कर्मचारियों ने विचार कर और सबकी सम्‍मति मिलाकर कहा -- महाराज, जैसा इस महाशय का नीच कर्म है, उसके योग्‍य हम तीन दण्‍ड उपयुक्‍त समझते हैं और उनमें से जो इन्‍हें पसन्‍द हो, वही ये स्‍वीकार करें । 
१ .एक सेर पक्‍का गोमय खिलाया जाय; २. मल्‍ल के द्वारा बत्‍तीस घूँसे लगवाये जाँय; या ३. सर्वस्‍व हरण पूर्वक देश निकाला दे दिया जाय ।

राजा ने अधिकारियों के कहे माफिक दण्‍ड की योजना कर श्रीभूति से कहा कि तुम्‍हें जो दण्‍ड पसन्‍द हो, उसे बतलाओ । पहले श्रीभूति ने गोमय खाना स्‍वीकार किया, पर उसका उससे एक ग्रास भी नहीं खाया गया । तब उसने मल्‍ल के घूँसे खाना स्‍वीकार किया । मल्‍ल बुलवाया गया । घूँसे लगना आरम्‍भ हुआ । कुछ घूँसों की मार पड़ी होगी कि उसका आत्‍मा शरीर छोड़कर चल बसा । उसकी मृत्‍यु बड़े आर्तध्‍यान से हुई । वह मरकर राजा के खजाने पर ही एक विकराल सर्प हुआ । 

	इधर समुद्रदत्‍त को इस घटना से बड़ा वैराग्‍य हुआ । उसने संसार की दशा देखकर उसमें अपने को फँसाना उचित नहीं समझा । वह उसी समय अपना सब धन परोपकार के कर्मों में लगाकर वन की ओर चल दिया और धर्माचार्य नाम के महामुनि से पवित्र धर्म का उपदेश सुनकर साधु बन गया । बहुत दिनों तक उसने तपश्‍चर्या की । इसके बाद आयु के अन्‍तमें मृत्‍यु प्राप्‍त कर वह इन्‍हीं सिंहसेन राजा के सिंहचन्‍द्र नामक पुत्र हुआ । 

	एक दिन राजा अपने खजाने को देखने लिये गये थे, उन्‍हें देखकर श्रीभूति के जीव को, जो कि खजाने पर सर्प हुआ था बड़ा क्रोध आया । क्रोध के वश हो उसने महाराज को काट खाया । महाराज आर्त्त-ध्‍यान से मरकर सल्‍लकी नामक वन में हाथी हुए । राजा की सर्प द्वारा मृत्‍यु देखकर सुघोष मंत्री को बड़ा क्रोध आया । उसने अपने मन्‍त्र-बल से बहुत से सर्पो को बुलाकर कहा यदि तुम निर्दोष हो, तो इस अग्नि-कुण्‍ड में प्रवेश करते हुए अपने-अपने स्‍थान पर चले जाओ । तुम्‍हें ऐसा करने से कुछ भी कष्‍ट न होगा । जितने बाहर के सर्प आये थे वे सब तो चले गये । अब श्रीभूति का जीव बाकी रह गया । उससे कहा गया कि या तो तू विष खींचकर महाराज को छोड़ दे, या इस अग्नि-कुण्‍ड में प्रवेश कर । पर वह महा-क्रोधी था उसने अग्नि-कुण्‍ड में प्रवेश करना अच्‍छा समझा, पर विष खींच लेना उचित नहीं समझा । वह क्रोध के वश हों अग्नि में प्रवेश कर गया । प्रवेश करते ही वह देखते-देखते जलकर खाक हो गया । जिस सल्‍लकी वन में महाराज का जीव हाथी हुआ था, वह सर्प भी मरकर उसी वन में मुर्गा हुआ । सच है पापियों का कुयोनियों में उत्‍पन्‍न होना कोई आश्‍चर्य की बात नहीं है । इधर तो ये सब अपने-अपने कर्मों के अनुसार दूसरे भवों में उत्‍पन्‍न हुए और उधर सिंहसेन की रानी पति-वियोग से बहुत दु:खी हुई । उसे संसार की क्षणभंगुर लीला देखकर वैराग्य हुआ । वह उसी समय संसार का मायाजाल तोड़कर वनश्री आर्यिका के पास साध्‍वी बन गई । सिंहसेन का पुत्र सिंहचन्‍द्र भी वैराग्‍यके वश हो, अपने छोटे भाई पूर्णचन्‍द्र को राज्‍यभार सौंपकर सुव्रत नामक मुनिराज के पास दीक्षित हो गया । साधु होकर सिंहचन्‍द्र मुनि ने खूब तपश्‍चर्या की, शान्ति और धीरता के साथ परीषहों पर विजय प्राप्‍त किया, इन्द्रियों को वश किया और चंचल मन को दूसरी ओर से रोकर ध्‍यान की ओर लगाया, अन्‍त में ध्‍यान के बल से उन्‍हें मन:पर्ययज्ञान प्राप्‍त हुआ । उन्‍हें मन:पर्ययज्ञान से युक्‍त देखकर उनकी माता ने, जो कि इन्हीं के पहले आर्यिका हुई थी, नमस्‍कार कर पूछा -- साधुराज ! मेरी कूँख धन्‍य है, वह आज कृतार्थ हुई, जिसने आपसे पुरूषोत्‍तम को धारण किया । पर अब यह तो कहिये कि आपके छोटे भाई पूर्णचन्‍द्र आत्‍महित के लिये कब उद्यत होंगे ?

	उत्‍तर में सिंहचन्‍द्र मुनि बोले -- माता, सुनो तो मैं तुम्‍हें संसार की विचित्र लीला सुनाता हूँ, जिसे सुनकर तुम भी आश्‍चर्य करोगी । तुम जानती हो कि पिताजी को सर्प ने काटा था और उसी से उनकी मृत्‍यु हो गई थी । वे मरकर सल्‍लकी वन में हाथी हुए । वे ही पिता एक दिन मुझे मारने के लिये मेरे पर झपटे, तब मैंने उस हाथी को समझाया और कहा गजेन्‍द्रराज, जानते हो, तुम पूर्व जन्‍म में राजा सिंहसेन थे और मैं प्राणों से भी प्‍यारा सिंहचन्‍द्र नाम का तुम्‍हारा पुत्र था । कैसा आश्‍चर्य है कि आज पिता ही पुत्र को मारना चाहता है । मेरे इन शब्‍दों को सुनते ही गजेन्‍द्र को जाति-स्‍मरण हो आया पूर्व-जन्‍म की उसे स्‍मृति हो गई । वह रोने लगा, उसकी आँसुओं की धारा बह चली । वह मेरे सामने चित्र लिखा सा खड़ा रह गया । उसकी यह अवस्‍था देखकर मैंने उसे जिन-धर्म का उपदेश दिया और पंचाणुव्रत का स्‍परूप समझाकर उस अणुव्रत ग्रहण करने को कहा । उसने अणुव्रत ग्रहण किये और पश्‍चात वह प्रासुक भोजन प्रासुक जल में अपना निर्वाह कर व्रत का दृढ़ता के साथ पालन करने लगा । 

	एक दिन वह जल पीने के लिये नदी पर पहुँचा । जलके भीतर प्रवेश करते समय वह कीचड़ में फँस गया । उसने निकलने की बहुत चेष्‍टा की, पर वह प्रयत्‍न सफल नहीं हुआ । अपना निकलना असंभव समझकर उसने समाधिमरण की प्रतिज्ञा ले ली । उस समय वह श्रीभूति का जीव, जो मुर्गा हुआ था, हाथी के सिरपर बैठकर उसका मांस खाने लगा । हाथी पर बड़ा उपसर्ग आया, पर उसने उसकी कुछ परवा न कर बड़ी धीरता के साथ पंच नमस्‍कार मंत्र की आराधना करना शुरू कर दिया, जो कि सब पापों का नाश करने बाला है । आयु के अन्‍त में शान्ति के साथ मृत्‍यु प्राप्‍त कर वह सहस्‍त्रार स्‍वर्ग में देव हुआ । सच है धर्म के सिवा और कल्‍याण का कारण हो ही क्‍या सकता है ?
	वह सर्प भी बहुत कष्‍टों को सहन कर मरा और तीव्र पाप कर्म के उदय से चौथे नरक में जाकर उत्‍पन्‍न हुआ, जहाँ अनन्‍त दु:ख हैं और जब तक आयु पूर्ण नहीं होती तब तक पलक गिराने मात्र भी सुख प्राप्‍त नहीं होता । 

	सिंहसेन का जीव जो हाथी होकर मरा था, उसके दाँत और कपोलों में से निकले हुए मोती, एक भील के हाथ लगे । भील ने उन्‍हें एक धनमित्र नामक साहूकार के हाथ बेच दिये और धनमित्र ने उन्‍हें सर्वश्रेष्‍ठ और कीमती समझकर राजा पूर्णचंद्र को भेंट कर दिये । राजा देखकर बड़े प्रसन्‍न हुए । उन्‍होंने उनके बदले में ध‍नमित्र को खूब धन दिया । इसके बाद राजा ने दाँतों के तो अपने पलंग के पाये बनवाये और मोतियों का रानी के लिये हार बनवा दिया । इस समय वे विषय-सुख में खूब मग्‍न होकर अपना काल बिता रहे हैं । यह संसार की विचित्र दशा है । क्षण-क्षण में क्‍या हेाता है सो सिवा ज्ञानी के कोई नहीं जान पाता और इसी से जीवों को संसार के दु:ख भोगना पड़ते हैं । माता, पूर्णचन्‍द्र के कल्‍याण का एक मार्ग है, यदि तुम जाकर उपदेश दो और यह सब घटना उसे सुनाओ, तो वह अवश्‍य अपने कल्‍याण की ओर दृष्टि देगा । 

	सुनते ही वह उठी और पूर्णचन्‍द्र के महल पहुँची । अपनी माता को देखते ही पूर्णचंद्र उठे और बड़े विनय से उसका सत्‍कार कर उन्‍होंने उसके लिये पवित्र आसन दिया और हाथ जोड़कर वे बोले -- माताजी, आपने अपने पवित्र चरणों से इस समय भी इस घर को पवित्र किया, उससे मुझे जो प्रसन्‍नता हुई वह वचनों द्वारा नहीं कही जा सकती । मैं अपने जीवन को सफल समझूँगा यदि मुझे आप अपनी आज्ञा का पात्र बनावेंगी । वह बोली मुझे एक आवश्‍यक बात की ओर तुम्‍हारा ध्‍यान आ‍कर्षित करना है । इसीलिये मैं यहाँ आई हूँ । और वह बड़ी विलक्षण बात है, सुनते हो न ?
 
इसके बाद आर्यिका ने यों कहना आरंभ किया -- पुत्र जानते हो, तुम्‍हारे पिता को सर्प ने काटा था, उसको वेदना से मरकर वे सल्‍लकी वन में हाथी हुए और वह सर्प मरकर उसी वन में मुर्गा हुआ । एक दिन हाथी जल पीने गया । वह नदी के किनारे पर खूब गहरे कीचड़ में फँस गया । वह उसमें से किसी तरह निकल नहीं सका । अन्‍त में निरूपाय होकर वह मर गया । उसके दाँत और मोती एक भील के हाथ लगे । भील ने उन्‍हें एक सेठ के हाथ बेच दिये । सेठ के द्वारा वे ही दाँत और मोती तुम्‍हारे पास आये । तुमने दाँतों के तो पलंग के पाये बनवाये और मोतियों का अपनों पत्‍नी के लिये हार बनवाया । यह संसार की विचित्र लीला है । इसके बाद तुम्‍हें उचित जान पड़े सो करो । 

आर्यिका इतना कहकर चुप हो रही । पूर्णचन्‍द्र अपने पिता की कथा सुनकर एक साथ रो पड़े । उनका हृदय पिता के शोक से सन्‍तप्‍त  हो उठा । जैसे दावाग्निसे पर्वत सन्‍तप्‍त हो उठता है । उनके रोने के साथ ही सारे अन्‍त:पुर में हाहाकार मच गया । उन्‍होंने पितृप्रेम के वश हो उन पलंग के पायों को छाती से लगाया । इसके बाद उन्‍होंने पलंग के पायों और मोतियों की चन्‍दनादि से पूजा कर उन्‍हें जला दिया । ठीक है मोह के वश होकर यह जीव क्‍या-क्‍या नहीं करता ?

	इसमें कोई सन्‍देह नहीं कि मोह का चक्र जब अच्‍छे–अच्‍छे महात्‍माओं पर भी चल जाता है, तब पूर्णचन्‍द्र पर उसका प्रभाव पड़ना कोई आश्‍चर्य का कारण नहीं है । पर पूर्णचन्‍द्र बुद्धिमान् थे, उन्‍होंने झट से अपने को सम्‍हाल लिया और पवित्र श्रावक-धर्म को ग्रहण कर बड़ी श्रद्धा और भक्ति के साथ उनका वे पालन करने लगे । फिर आयु के अन्‍त में वे पवित्र भावों से मृत्‍यु लाभकर महाशुक्र नामक स्‍वर्ग में देव हुए । उनकी माता भी अपनी शक्ति के अनुसार तपश्‍चर्या कर उसी स्‍वर्ग में देव हुई । सच है संसार में जन्‍म लेकर कौन-कौन काल के ग्रास नहीं बने ? मन:  धारक सिंहचन्‍द्र मुनि भी तपश्‍चर्या और निर्मल चारित्र के प्रभाव से मृत्‍यु प्राप्‍त कर ग्रैवेयक में जाकर देव हुए । 

	भारतवर्ष के अन्‍तर्गत सूर्चाभपुर नामक एक शहर है । उसके राजा का नाम सुरावर्त्त है ! वे बड़े बुद्धिमान और तेजस्‍वी हैं । उनकी महारानी का नाम था यशोधरा । वह बड़ी सुन्‍दरी थी, बुद्धिमती थी, सती थी, सरल स्‍वभाव वाली थी और विदुषी थी । वह सदा दान देती, जिन भगवान् की पूजा करती, और बड़ी श्रद्धा के साथ उपवासादि करती । 

	सिंहसेन राजा का जीव, जो हाथी की पर्याय से मरकर स्‍वर्ग गया था, यशोधरा रानी का पुत्र हुआ । उसका नाम था रश्मिवेग । कुछ दिनों बाद महाराज सुरावर्त्त तो राज्‍यभार रश्मिवेग के लिये सौंपकर साधु बन गये और राज्‍यकार्य रश्मिवेग चलाने लगा ।  

	एक दिन की बात है कि धर्मात्‍मा रश्मिवेग सिद्धकूट जिनालय की वन्‍दना के लिये गया । वहाँ उसने एक हरिचन्‍द्र नाम के मुनिराज को देखा; उनसे धर्मोपदेश सुना । धर्मोपदेश का उसके चित्‍त पर बड़ा प्रभाव पड़ा । उसे बहुत वैराग्‍य हुआ । संसार शरीर-भोगादिकों से उसे बड़ी घृणा हुई । उसने उसी समय मुनिराज से दीक्षा ग्रहण कर ली । 

	एक दिन रश्मिवेग महामुनि एक पर्वत की गुफा में कायोत्‍सर्ग धारण किये हुए थे कि एक भयानक अजगर ने, जो कि श्रीभूति का जीव सर्प पर्याय से मरकर चौथे नरक गया था और वहाँ से आकर यह अजगर हुआ, उन्‍हें काट खाया । मुनिराज तब भी ध्‍यान में निश्‍चल खड़े रहे, जरा भी विचलित नहीं हुए । अन्‍त में मृत्‍यु प्राप्‍त कर समाधिमरण के प्रभाव से वे कापिष्‍ठ-स्‍वर्ग में जाकर आदित्‍यप्रभ नामक महर्द्धिक देव हुए, जो कि सदा मरकर पाप के उदय से फिर चौथे नरक गया । वहाँ उसे नारकियों ने कभी तलवार से काटा और कभी करौती से, कभी उसे अग्नि में जलाया और कभी धानी में पेला, कभी अतिशय गरम तेल की कढ़ाई में डाला और कभी लो‍हे के गरम खंभों से आर्लिगन कराया । मतलब यह कि नरक में उसे घोर दु:ख भोगना पड़े । 

	चक्रपुर नाम का एक सुन्‍दर शहर है । उसके राजा है चक्रायुध और उनकी महारानी का नाम चित्रादेवी है । पूर्वजन्म के पुण्‍य से सिंहसेन राजा का जीव स्‍वर्ग से आकर इनका पुत्र हुआ । उसका नाम था वज्रायुध । जिन धर्म पर उसकी बड़ी श्रद्धा थी । जब वह राज्‍य करने को समर्थ हो गया तब महाराज चक्रायुध ने राज्‍य का भार उसे सौंप कर जिन दीक्षा ग्रहण कर ली । वज्रायुध सुख और नीति के साथ राज्‍य का पालन करने लगे । उन्‍होंने बहुत दिनों तक राज्‍य सुख भोगा । पश्‍चात् एक दिन किसी कारण से उन्‍हें भी  वैराग्य हो गया ।वे अपने पिता के पास दीक्षा लेकर साधु बन गये । वज्रायुध मुनि एक दिन पियंगु नामक पर्वत पर कायोत्‍सर्ग ध्‍यान कर रहे थे कि इतने में एक दुष्‍ट भीलने, जो कि सर्प का जीव चौथे नरक गया था और वहाँ से अब यही भील हुआ, उन्हें बाण से मार दिया । मुनिराज तो समभावों से प्राण त्‍याग कर सर्वार्थसिद्धि गये और वह भील रौद्र भाव से मरकर सातवें नरक गया । 

	सर्वार्थसिद्धि से आकर वज्रायुध का जीव तो संजयन्‍त हुआ, जो संसार में प्रसिद्ध है और पूर्णचन्‍द्र का जीव उनका छोटा भाई जयन्‍त हुआ । वे दोनों भाई छोटी ही अवस्‍था में कामभोगों से विरक्त होकर पिता के साथ मुनि हो गये । और वह भील का जीव सातवें नरक से निकल कर अनेक कुगतियों में भटका । उनमें उसने बहुत कष्‍ट सहा । अन्‍त में वह मरकर ऐरावत क्षेत्रान्‍तर्गत भूतरमण नामक वन में बहने वाली वेगवती नाम की नदी के किनारे पर गोश्रृंगतापस की शंखिनी नाम की स्‍त्री के हरिणश्रृंग नामक पुत्र हुआ । वही पंचाग्नितप तप कर यह विद्युद्दष्‍ट्र विद्याधर हुआ है, जिसने कि संजयन्‍त मुनि पर पूर्वजन्‍म के बैर से घोर उपसर्ग किया । और उनके छोटे भाई जयन्‍त मुनि निदान करके जो धरणेन्‍द्र हुए, वे तुम हो । 

	संजयन्‍त मुनि पर पापी विद्युद्दष्‍ट्र ने घोर उपसर्ग किया, तब भी वे पवित्रात्‍मा रन्च मात्र विचलित नहीं हुए सुमेरू के समान निश्‍चल रहकर उन्‍होंने सब परीषहों को सहा और सम्‍यक्‍तप का उद्योत कर अन्‍त में मोक्ष प्राप्‍त किया । वहाँ उन के अनन्‍तज्ञानादि स्‍वाभाविक गुण प्रगट हुए । वे अनन्‍त काल तक मोक्ष में ही रहेंगे । अब वे संसार में नहीं आवेंगे ।  

	दिवाकर ने कहा -- नागेन्‍द्रराज ! यह संसार की स्थिति है । इसे देखकर इस बेचारे पर तुम्‍हें क्रोध करना उचित नहीं । इसे दया करके छोड दीजिये । सुनकर धरणेन्‍द्र बोला, मैं आपके कहने से इसे छोड़ देता हूँ; परन्‍तु इसे अपने अभिमान का फल मिले, इसलिये मैं शाप देता हूँ कि 'मनुष्‍य पर्याय में इसे कभी विद्या की सिद्धि न हो ।' इसके बाद धरणेन्‍द्र अपने भाई संजयन्‍त मुनि के मृत शरीर की बड़ी भक्ति के साथ पूजा कर अपने स्‍थान पर चला गया । 

	इस प्रकार उत्कृष्‍ट तपश्‍चर्या कर के श्री संजयन्‍त मुनि ने अविनाशी मोक्षश्री को प्राप्‍त किया । वे हमें भी उत्‍तम सुख प्रदान करें । 

	श्री मल्लिभूषण गुरू कुन्‍दकुन्‍दाचार्य की परम्‍परा में हुए । वे भगवान् के चरण कमलों के भ्रमर थे, उनकी भक्ति में सदा लीन रहते थे, सम्‍यग्ज्ञान के समुद्र थे, पवित्र चारित्र के धारक थे और संसार समुद्र से भव्‍य जीवों को पार करने वाले थे । वे ही मल्लिभूषण गुरू मुझे भी सुख-सम्‍पत्ति प्रदान करें । 