<p>जिनके दर्पणके समान निर्मल ज्ञानमें सारा संसार निर्मल - स्‍पष्‍ट दिखाई देता है और जिनके सब प्रकार के मलों का अभाव हो चुका है ऐसे श्री विमलनाथ स्‍वामी आज हमारे मलों का अभाव करें -हम सबको निर्मल बनावें ॥1॥</p><br><p>	पश्चिम धातकीखण्‍ड द्वीप में मेरूपर्वत से पश्चिमकी ओर सीता नदी के दक्षिण तट पर रम्‍यकावती नाम का एक देश है ॥2॥</p><br><p>	उसके महानगर में वह पद्मसेन राजा राज्‍य करता था जो कि प्रजाके लिए कल्‍पवृक्ष के समान इच्छित फल देनेवाला था ॥3॥</p><br><p>	स्‍वदेश तथा परदेशके विभागसे कहे हुए नीति - शास्‍त्र सम्‍बन्‍धी अर्थका निश्‍चय करने में उस राजा का चरित्र उदाहरण रूप था ऐसा शास्‍त्रके जानकार कहा करते थे ॥4॥</p><br><p>	शत्रुओं को नष्‍ट करनेवाले उस राजा के राज्‍य करते समय अपनी - अपनी वृत्तिके अनुसार धनका अर्जन तथा उपभोग करना ही प्रजा का व्‍यापार रह गया था ॥5॥</p><br><p>	वहाँ की प्रजा कभी न्‍यायका उल्‍लंघन नहीं करती थी, राजा प्रजा का उल्‍लंघन नहीं करता था, धर्म, अर्थ, काम रूप त्रिवर्ग राजाका उल्लंघन नहीं करता था और त्रिवर्ग परस्‍पर एक दूसरे का उल्‍लंघन नहीं करता था ॥6॥</p><br><p>	किसी एक दिन राजा पद्मसेनने प्रीतिंकर वन में स्‍वर्गगुप्‍त केवली के समीप धर्म का स्‍वरूप जाना और उन्‍हींसे यह भी जाना कि हमारे सिर्फ दो आगामी भव बाकी रह गये हैं ॥7॥</p><br><p>उसी समय उसने ऐसा उत्‍सव मनाया मानो मैं तीर्थंकर ही हो गया हूँ और पद्मनाभ पुत्र के लिए राज्‍य देकर उत्‍कृष्‍ठ तप तपना शुरू कर दिया ॥8॥</p><br><p>	ग्‍यारह अंगोंका अध्‍ययन कर उनपर दृढ़ प्रत्‍यय किया, दर्शनविशुद्धि आदि सोलह कारण भावनाओं के द्वारा तीर्थंकर प्रकृतिका बन्‍ध किया, अन्‍य पुण्‍य प्रकृतियों का भी यथायोग्‍य संचय किया और अन्‍त समयमें चार आराधनाओंकी आराधना कर सहस्‍त्रार नामक स्‍वर्ग में सहस्‍त्रार नाम का इन्‍द्रपद प्राप्‍त किया । वहाँ अठारह सागर उसकी आयु थी, एक धनुष अर्थात् चार हाथ ऊँचा शरीर था, द्रव्‍य और भाव की अपेक्षा जघन्‍य शुक्‍ललेश्‍या थी, वह नौ माह में एक बार श्‍वास लेता था, अठारह हजार वर्षमें एक बार मानसिक आहार ग्रहण करता था, देवांगनाओं का रूप देखकर ही उसकी काम - व्‍यथा शान्‍त हो जाती थी, चतुर्थ पृथिवी तक उसके अवधिज्ञान का विषय था, वहीं तक उसकी दीप्ति आदि फैल सकती थी, वह अणिमा महिमा आदि गुणों से समुन्‍नत था, स्‍नेह रूपी अमृतसे सम्‍पृक्‍त रहनेवाले उसके मुख - कमल को देखने से देवांगनाओं का चित्‍त संतुष्‍ट हो जाता था । इस प्रकार चिरकाल तक उसने सुखों का अनुभव किया ॥9–13॥</p><br><p>	वह इन्‍द्र जब स्‍वर्ग लोकसे चयकर इस पृथिवी लोक पर आनेवाला हुआ तब इसी भरत क्षेत्रके काम्पिल्‍य नगर में भगवान् ऋषभदेवका वंशज कृतवर्मा नाम का राजा राज्‍य करता था । जय श्‍यामा उसकी प्रसिद्ध महादेवी थी । इन्‍द्रादि देवों ने रत्‍नवृष्टि आदिके द्वारा जयश्‍यामा की पूजा की ॥14–15॥</p><br><p>उसने ज्‍येष्‍ठकृष्‍णा दशमीके दिन रात्रिके पिछले भाग में उत्‍तराभाद्रपद नक्षत्रके रहते हुए सोलह स्‍वप्‍न देखे, उसी समय अपने मुख - कमलमें प्रवेश करता हुआ एक हाथी देखा, और राजा से इन सबका फल ज्ञात किया ॥16–17॥</p><br><p>	उसी समय अपने आसनोंके कम्‍पनसे जिन्‍हें गर्भकल्‍याणक की सूचना हो गई है ऐसे देवों ने स्‍वर्ग से आकर प्रथम - गर्भकल्‍याणक किया ॥18॥</p><br><p>	जिस प्रकार बढ़ते हुए धनसे किसी दरिद्र मनुष्‍य के ह्णदय में हर्षकी वृद्धि होने लगती है उसी प्रकार रानी जयश्‍यामाके बढ़ते हुए गर्भसे बन्‍धुजनों के ह्णदय में हर्षकी वृद्धि होने लगी थी ॥19॥</p><br><p>	इस संसार में साधारणसे साधारण पुत्रका जन्‍म भी हर्षका कारण है तब जिसके जन्‍म के पूर्व ही इन्‍द्र लोग नम्रीभूत हो गये हों उस पुत्र के जन्‍मकी बात ही क्‍या कहना है ॽ ॥20॥</p><br><p>	माघशुक्‍ल चतुर्थीके दिन (ख. ग. प्रतिके पाठकी अपेक्षा चतुर्दशी के दिन) अहिर्बुघ्‍न योग में रानी जयश्‍यामाने तीन ज्ञान के धारी, तीन जगत् के स्‍वामी तथा निर्मल प्रभाके धारक भगवान् को जन्‍म दिया ॥21॥</p><br><p>	जन्‍माभिषेकके बाद सब देवों ने उनका विमलवाहन नाम रक्‍खा और सबने स्‍तुति की ॥22॥</p><br><p>का विच्‍छेद हो गया तब विमलवाहन भगवान् का जन्‍म हुआ था । उनकी आयु इसी अन्‍तराल में शामिल थी ॥23॥</p><br><p>	उनकी आयु साठ लाख वर्ष की थी, शरीर साठ धनुष ऊँचा था, कान्ति सुवर्ण के समान थी और वे ऐसे सुशोभित होते थे मानो समस्‍त पुण्‍योंकी राशि ही हों ॥24॥</p><br><p>	समस्‍त लोकको पवित्र करनेवाले, अतिशय पुण्‍यशाली भगवान् विमलवाहनकी आत्‍मा पन्‍द्रह लाख प्रमाण कुमारकाल बीतजानेपर राज्‍याभिषेकसे पवित्र हुई थी ॥25॥</p><br><p>	लक्ष्‍मी उनकी सहचारिणी थी, कीर्ति जन्‍मान्‍तरसे साथ आई थी, सरस्‍वती साथ ही उत्‍पन्‍न हुई थी और वीर - लक्ष्‍मी ने उन्‍हें स्‍वयं स्‍वीकृत किया था ॥26॥</p><br><p>	उस राजा में जो सत्‍यादिगुण बढ़ रहे थे वे बड़े - बड़े मुनियों के द्वारा भी प्रार्थनीय थे इससे बढ़कर उनकी और क्‍या स्‍तुति हो सकती थी ॥27॥</p><br><p>	अत्‍यन्‍त विशुद्धताके कारण थोड़े ही दिन बाद जिन्‍हें मोक्षका अनन्‍त सुख प्राप्‍त होनेवाला है ऐसे विमलवाहन भगवान् के अनन्‍त सुख का वर्णन भला कौन कर सकता है ॽ ॥28॥</p><br><p>       जब उन्‍हें केवलज्ञान प्राप्‍त हुआ तब समस्‍त इन्‍द्रों ने उनके चरणकमलोंकी पूजा की थी इसीलिए वे देवाधिदेव कहलाये थे ॥29॥</p><br><p>   	 लक्ष्‍मी के अधिपति भगवान् विमलवाहनका कुन्‍दपुष्‍प अथवा चन्‍द्रमा के समान निर्मल यश दिशाओं को प्रकाशित कर रहा था और आकाशको काशके पुष्‍पके समान बना रहा था ॥30॥</p><br><p>    	इस प्रकार छह ऋतुओंमें उत्‍पन्‍न हुए भोगों का उपभोग करते हुए भगवान् के तीस लाख वर्ष बीत गये ॥31॥</p><br><p>   	एक दिन उन्‍होंने, जिसमें समस्‍त दिशाएँ, भूमि̷, वृक्ष और पर्वत बर्फसे ढक रहे थे ऐसी हेमन्‍त ऋतुमें बर्फकी शोभा को तत्‍क्षणमें विलीन होता देखा ॥32॥</p><br><p>   	 जिससे उन्‍हें उसी समय संसार से वैराग्‍य उत्‍पन्‍न हो गया, उसी समय उन्‍हें अपने पूर्व जन्‍मकी सब बातें याद आ गईं और मान भंगका विचार कर रोगीके समान अत्‍यन्‍त देखखिन्‍न हुए ॥33॥</p><br><p>नहीं है ॥34॥</p><br><p>	चूंकि प्रत्‍याख्‍यानावरण कर्म का उदय है अत: मेरे चारित्रका लेश भी नहीं है और बहुत प्रकार का मोह तथा परिग्रह विद्यामान है अत: चारों प्रकार बन्‍ध भी विद्यामान है ॥35॥</p><br><p>	प्रमाद भी अभी मौजूद है और निर्जरा भी बहुत थोड़ी है । अहो ! मोहकी बड़ी महिमा है कि अब भी मैं इन्‍हीं संसार की वस्‍तुओंमें मत्‍त हो रहा हूँ ॥36॥</p><br><p>	मेरा साहस तो देखो कि मैं अब तक सर्प के शरीर अथवा फणा के समान भयंकर इन भोगों को भोग रहा हूँ । यह अब भोगोपभोग मुझे पुण्‍यकर्म के उदय से प्राप्‍त हुए है ॥37॥</p><br><p>	सो जब तक इस पुण्‍यकर्म का अन्‍त नहीं कर देता जब तक मुझे अनन्‍त सुख कैसे प्राप्‍त हो सकता है ॽ इस प्रकार निर्मल ज्ञान उत्‍पन्‍न होनेसे विमलवाहन भगवान् ने अपने ह्णदय में विचार किया ॥38॥</p><br><p>	उसी समय आये हुए सारस्‍वत आदि लौकान्तिक देवों ने उनका स्‍तवन किया तथा अन्‍य देवों ने दीक्षाकल्‍याणकके समय होने वाले अभिषेकका उत्‍सव किया ॥39॥</p><br><p>	तदनन्‍तर देवों के द्वारा घिरे हुए भगवान् देवदत्‍ता नाम की पालकी पर सवार होकर सहेतुक वन में गये और वहाँ दो दिनके उपवासका नियम लेकर दीक्षित हो गये ॥40॥</p><br><p>	उन्‍होंने यह दीक्षा माघशुक्‍ल चतुर्थीके दिन सायंकाल के समय छब्‍बीसवें - उत्‍तराभाद्रपद नक्षत्र में एक हजार राजाओं के साथ ली थी और उसी दिन वे चौथा - मन:पर्ययज्ञान प्राप्‍तकर चार ज्ञान के धारी हो गये थे ॥41॥</p><br><p>	दूसरे दिन उन्‍होंने भोजनके लिए नन्‍दनपुर नगर में प्रवेश किया । वहाँ सुवर्ण के समान कान्तिवाले राजा कनकप्रभुने उन्‍हें आहार दान देकर पंचाश्‍चर्य प्राप्‍त किये सो ठीक ही है क्‍योंकि पात्रदानसे क्‍या नहीं प्राप्‍त होता ॽ इस प्रकार सामायिक चारित्र धारण करके शुद्ध ह्णदयसे तपस्‍या करने लगे ॥42–43॥</p><br><p>जब तीन वर्ष बीत गये तब वे महामुनि एक दिन अपने दीक्षावनमे दो दिनके उपवासका नियम ले कर जामुनके वृक्ष के नीचे ध्‍यानारूढ हुए ॥44॥</p><br><p>	फलस्‍वरूप माघशुल्‍क षष्‍ठी के दिन सायंकाल के समय अतिशय श्रेष्‍ठ भगवान् विमलवाहन ने अपने दीक्षाग्रहणके नक्षत्र में घातिया कर्मों का विनाश कर कवलज्ञान प्राप्‍त कर लिया । अब वे चर - अचर समस्‍त पदार्थों को शीघ्र ही जानने लगे । उसी समय अपने मुकुट तथा मुख झुकाये हुए देव लोग आये । उन्‍होंने देवदुन्‍दुभि आदि आठ मुख्‍य प्रातिहार्योंका वैभव प्रकट लिया । उसे पाकर वे गन्‍ध - कुटी के मध्‍य में स्थित सिंहासनपर विराजमान हुए ॥45–47॥</p><br><p>	वे भगवान् मन्‍दर आदि पचपन गणधरोंसे सदा घिरे रहते थे, ग्‍यारह सौ पूज्‍य पूर्वधारियों से सहित थे, छत्‍तीस हजार पाँच सौ तीस शिक्षकों से युक्‍त थे, चार हजार आठसौ तीनों प्रकार के अवधि - ज्ञानियों से वन्दित थे, पाँच हजार पाँचसौ केवलज्ञानी उनके साथ थे, नौ हजार विक्रिया ऋद्धि के धारक उनके संघकी वृद्धि करते थे, पाँच हजार पाँच सौ मन:पर्ययज्ञानी उनके समवसरणमें थे, वे तीन हजार छह सौ वादियों से सहित थे, इस प्रकार अड़सठ हजार मुनि उनकी स्‍तुति करते थे । पद्माको आदि लेकर एक लाख तीन हजार आर्यिकाएं उनकी पूजा करती थीं, वे लाख श्रावकों से सहित थे तथा चार लाख श्राविकाओंसे पूजित थे । इनके सिवाय दो गणों अर्थात् असंख्‍यात देव देवियों और संख्‍यात तिर्यंचोसे वे सहित थे । इस तरह धर्मक्षेत्रोंमे उन्‍होंने निरन्‍तर विहार किया तथा संसाररूपी आतपसे मुरझाये हुए भव्‍यरूपी धान्‍योंको संतुष्‍ट किया । अन्‍त में वे सम्‍मेदशिखरपर जा विराजमान हुए और वहाँपर उन्‍होंने एक माह का योग निरोध किया ॥48–54॥</p><br><p>	आठ हजार छह सौ मुनियों के साथ प्रतिमा योग धारण किया तथा आषाढ़ कृष्‍ण अष्‍टमी के दिन उत्‍तराषाढ़ नक्षत्र में प्रात:काल के समय शीघ्र ही समुद्घात कर सूक्ष्‍मक्रियाप्रतिपाती नाम का शुक्‍लध्‍यान धारण किया तत्‍काल ही सयोग अवस्‍थासे अयोग अवस्‍था धारण कर उस प्रकार स्‍वास्‍थ्‍य (स्‍वरूपावस्‍थान) अर्थात् मोक्ष प्राप्‍त किया जिस प्रकार कि कोई रोगी स्‍वास्‍थ्‍य (नीरोग अवस्‍था) प्राप्‍त करता है ॥55–56॥</p><br><p>	उसी समय से ले कर लोक में आषाढ कृष्‍ण अष्‍टमी, कालाष्‍टमीके नाम से विद्वानोंके द्वारा पूज्‍य हो गई और इसी निमित्‍तको पाकर मिथ्‍या - दृष्टि लोग भी उसकी पूजा करने लगे ॥57॥</p><br><p>उसी समय सौधर्म आदि देवों ने आकर उनका अन्‍त्‍येष्टि संस्‍कार किया और मुक्‍त हुए उन भगवान् की अर्थपूर्ण सिद्ध स्‍तुतियों से वन्‍दना की ॥58॥</p><br><p>	हिंसा आदि पापों से परिणत हुआ यह जीव निरन्‍तर मलका संचय करता रहता है और पुण्‍य के द्वारा भी इसी संसार में निरन्‍तर विद्यमान रहता है अत: कहीं अपने गुणोंको विशुद्ध बनाना चाहिये -पाप पुण्‍य के विकल्‍पसे रहित बनाना चाहिये । आज मैं निर्मल बुद्धि - शुद्धोपयोगकी भावनाको प्राप्‍त कर अपने उन गुणोंको शुद्धि प्राप्‍त कराता हूँ – पुण्‍य – पाप के विकल्‍पसे दूर हटाकर शुद्ध बनाता हूँ’ ऐसा विचार कर ही जो शुक्‍लध्‍यानको प्राप्‍त हुए थे ऐसे विमलवाहन भगवान् अपने सार्थक नाम को धारण करते थे ॥59॥</p><br><p>	सम्‍यग्‍दर्शन और सम्‍यग्‍ज्ञान ही जिसके दो दाँत हैं, गुण ही जिसका पवित्र शरीर है, चार आराधनाएँ ही जिसके चरण हैं और विशाल धर्म ही जिसकी सूँड है ऐसे सन्‍मार्गरूपी हाथीको पाप - रूपी शत्रु के प्रति प्रेरित कर भगवान् विमलवाहन ने पाप - रूपी शत्रु को नष्‍ट किया था इसलिए ही लोग उन्‍हें विमलवाहन (विमलं वाहनं यानं यस्‍य स: विमलवाहन: - निर्मल सवारीसे युक्‍त) कहते थे ॥60॥</p><br><p>जो पहले शत्रुओं की सेना को नष्‍ट करने वाले पद्मसेन राजा हुए, फिर देव - समूह से पूजनीय तथा स्‍पष्‍ट सुखोंसे युक्‍त अष्‍टम स्‍वर्गके इन्‍द्र हुए, और तदनन्‍तर विशाल निर्मलकीर्तिके धारक एवं समस्‍त पृथिवीके स्‍वामी विमलवाहन जिनेन्‍द्र हुए, वे तेरहवें विमलनाथ तीर्थंकर अच्‍छी तरह आप लोगों के संतोष के लिए हों ॥61॥	</p><br><p>	हे भव्‍य जीवो ! जिन्‍होंने अपनी अत्‍यन्‍त निश्‍चल समाधिके द्वारा समस्‍त दोषोंको नष्‍ट कर दिया है, जिनका ज्ञान कम, इन्द्रिय तथा मनसे रहित है, जिनका शरीर अत्‍यन्‍त निर्मल है और देव भी जिनकी कीर्तिका गान करते हैं ऐसे विमलवाहन भगवान् को निर्मलता प्राप्‍त करने के लिए तुम सब बड़ी भक्ति से नमस्‍कार करो ॥62॥</p><br><p>	अथानन्‍तर श्री विमलनाथ भगवान् के तीर्थ में धर्म और स्‍वयंभू नाम के बलभद्र तथा नारायण हुए इसलिए अब उनका चरित कहा जाता है ॥63॥</p><br><p>	इसी भरतक्षेत्रके पश्चिम विदेह क्षेत्र में एक मित्रनन्‍दी नाम का राजा था, उसने अपने उपभोग करने योग्‍य समस्‍त पृथिवी अपने आधीन कर ली थी ॥64॥</p><br><p>	प्रजा इसके साथ प्रेम रखती थी इसलिए यह प्रजाकी वृद्धिके लिए था और यह प्रजाकी रक्षा करता था अत: प्रजा इसकी वृद्धिके लिए थी - राजा और प्रजा दोनों ही सदा एक दूसरेकी वृद्धि करते थे सो ठीक ही है क्‍योंकि परोपकारके भीतर स्‍वोपकार भी निहित रहता है ॥65॥</p><br><p>	उस बुद्धिमान् के लिए शत्रुकी सेना भी स्‍वसेना के समान थी और जिसकी बुद्धि चक्रके समान फिरा करती थी - चंचल रहती थी उसके लिए कमका उल्‍लंघन होनेसे स्‍वसेना भी शत्रु सेना के समान हो जाती थी ॥66॥</p><br><p>	यह राजा समस्‍त प्रजाको संतुष्‍ट करके ही स्‍वयं संतुष्‍ट होता था सो ठीक ही है क्‍योंकि परोपकार करनेवाले मनुष्‍यों के दूसरोंको संतुष्‍ट करनेसे ही अपना संतोष होता है ॥67॥</p><br><p>	किसी एक दिन वह बुद्धिमान् सुव्रत नामक जिनेन्‍द्र के पास पहुँचा और वहाँ धर्म का स्‍वरूप सुनकर अपने शरीर तथा भोगादिको नश्‍वर मानने लगा ॥68॥</p><br><p>     वह सोचने लगा – बड़े दु:खकी बात है कि ये संसार के प्राणी परिग्रहके समागमसे ही पापोंका संचय करते हुए दु:खी हो रहे हैं फिर भी निष्‍परिग्रह अवस्‍था को प्राप्‍त नहीं होते – सब परिग्रह छोड़कर दिगम्‍बर नहीं होते । बड़ा आश्‍चर्य है कि ये सामनेकी बातको भी नहीं जानते ॥69॥</p><br><p>    इस प्रकार संसार से विरक्‍त होकर उसने उत्‍कृष्‍ट संयम धारण कर लिया और अन्‍त समयमें संन्‍यास धारण कर अनुत्‍तर विमान में तैंतीस सागर की आयुवाला अहमिन्‍द्र हुआ ॥70॥</p><br><p>      वहाँसे चयकर द्वारावती नगरी के राजा भद्रकी रानी सुभद्राके शुभ स्‍वप्‍न देखनेके बाद धर्म नाम का पुत्र हुआ ॥71॥</p><br><p>      इसी भारतवर्ष के कुणाल देशमें एक श्रावस्‍ती नाम का नगर था वहाँ पर भोगोंमें तल्‍लीन हुआ सुकेतु नाम का राजा रहता था ॥72॥</p><br><p>      अशुभ कर्म के उदय से वह बहुत कामी था, तथा द्यूत व्‍यसनमें आसक्‍त था । यद्यपि हित चाहनेवाले मन्‍त्रियों और कुटुम्बियोंने उसे बहुत बार रोका पर उसके बदले उनसे प्रेरित हुए के समान वह बार – बार जुआ खेलता रहा और कर्मोदयके विपरीत होनेसे वह अपना देश – धन – बल और रानी सब कुछ हार गया ॥73–74॥ </p><br><p>      क्रोधसे उत्‍पन्‍न होनेवाले मद्य, मांस और शिकार इन तीन व्‍यसनोंमें तथा काम से उत्‍पन्‍न होने वाले जुआ, चोरी, वेश्‍या और पर - स्‍त्रीसेवन इन चार व्‍यसनोंमें जुआ खेलनेके समान कोई नीच व्‍यसन नहीं है ऐसा सब शास्‍त्रकार कहते हैं ॥75॥</p><br><p>	जो सत्‍य महागुणोंमें कहा गया है जुआ खेलनेमें आसक्‍त मनुष्‍य उसे सबसे पहले हारता है । पीछे लज्‍जा, अभिमान, कुल, सुख, सज्‍जनता, बन्‍धुवर्ग, धर्म, द्रव्‍य, क्षेत्र, घर, यश, माता - पिता, बाल-बच्‍चे, स्त्रियाँ और स्‍वयं अपने आपको हारता है - नष्‍ट करता है । जुआ खेलनेवाला मनुष्‍य अत्‍यासक्ति के कारण न स्‍नान करता है, न भोजन करता है, न सोता है और इन आवश्‍यक कार्योंका रोध हो जानेसे रोगी हो जाता है । जुआ खेलनेसे धन प्राप्‍त होता हो सो बात नहीं, वह व्‍यर्थ ही क्‍लेश उठाता है, अनेक दोष उत्‍पन्‍न करनेवाले पाप का संचय करता है, निन्‍द्य कार्य कर बैठता है, सबका शत्रु बन जाता है, दूसरे लोगोंसे याचना करने लगता है और धन के लिए नहीं करने योग्‍य कर्मोंमें प्रवृत्ति करने लगता है । बन्‍धुजन उसे छोड़ देते हैं - घरसे निकाल देते हैं, एवं राजाकी ओरसे उसे अनेक कष्‍ट प्राप्‍त होते हैं । इस प्रकार जुआके दोषोंका नामोल्‍लेख करने के लिए भी कौन समर्थ है ॽ ॥76– 80॥</p><br><p>राजा सुकेतु ही इसका सबसे अच्‍छा दृष्‍टान्‍त है क्‍योंकि वह इस जुआके द्वारा अपना राज्‍य भी हरा बैठा था । इसलिए जो मनुष्‍य अपने दोनों लोकों का भला चाहता है वह जुआको दूरसे ही छोड़ देवे ॥81॥</p><br><p>	इस प्रकार सुकेतु जब अपना सर्वस्‍व हार चुका तब शोक से व्‍याकुल होकर सुदर्शनाचार्य के चरण-मूलमें गया । वहाँ उसने जिनागमका उपदेश सुना और संसार से विरक्‍त होकर दीक्षा धारण कर ली । यद्यपि उसने दीक्षा धारण कर ली थी तथापि उसका आशय निर्मल नहीं हुआ था । उसने शोक से अन्‍न छोड़ दिया और अत्‍यन्‍त कठिन तपश्‍चरण किया ॥82– 83॥</p><br><p>	इस प्रकार दीर्घकाल तक तपश्‍चरण कर उसने आयु के अन्तिम समयमें निदान किया कि इस तपके द्वारा मेरे कला, गुण, चतुरता और बल प्रकट हो ॥84॥</p><br><p>	ऐसा निदान कर वह संन्‍यास - मरणसे मरा तथा लान्‍तव स्‍वर्ग में देव हुआ । वहाँ चौदह सागर तक स्‍वर्गीय सुख का उपभोग करता रहा ॥85॥</p><br><p>	वहाँ से चयकर इसी भरतक्षेत्रकी द्वारावती नगरी के भद्र राजाकी पृथिवी रानी के स्‍वयंभू नाम का पुत्र हुआ । यह पुत्र राजा को सब पुत्रों में अधिक प्‍यारा था ॥86॥</p><br><p>	धर्म बलभद्र था और स्‍वयंभू नारायण था । दोनों में ही परस्‍पर अधिक प्रीति थी और दोनों ही चिरकाल तक राज्‍यलक्ष्‍मी का उपभोग करते रहे ॥87॥</p><br><p>	सुकेतुकी पर्यायमें जिस बलवान् राजा ने  जुआमें सुकेतुका राज्‍य छीन लिया था वह मर कर रत्‍नपुर नगर में राजा मधु हुआ था ॥88॥</p><br><p>पूर्व जन्‍म के वैरका संस्‍कार होनेसे राजा स्‍वयंभू मधुका नाम सुनने मात्रसे कुपित हो जाता था ॥89॥</p><br><p>     किसी समय किसी राजा ने  राजा मधुके लिए भेंट भेजी थी, राजा स्‍वयंभूने दोनोंके दूतोंको मारकर तिरस्‍कारके साथ वह भेंट स्‍वयं छीन ली ॥90॥</p><br><p>     आचार्य कहते हैं कि प्रेम और द्वेषसे उत्‍पन्‍न हुआ संस्‍कार स्थिर हो जाता है इसलिए आत्‍मज्ञानी मनुष्‍य को कहीं किसी के साथ द्वेष नहीं करना चाहिए ॥91॥</p><br><p>      जब मधुने नारद से दूतके मरनेका समाचार सुना तो वह क्रोधित होकर युद्ध करने के लिए बलभद्र और नारायणके सन्‍मुख चला ॥92॥</p><br><p>      इधर युद्ध करने में चतुर तथा कुपित बलभद्र और नारायण युद्धके लिए पहलेसे ही तैयार बैठे थे अत: यमराज और अग्निकी समानता रखनेवाले वे दोनों राजा मधुको मारनेके लिए सहसा उसके पास पहुँचे ॥93॥</p><br><p>     दोनों शूरकी सेनाओंमें परस्‍परका संहार करनेवाला तथा कायर मनुष्‍यों को भय उत्‍पन्‍न करनेवाला चिरकाल तक धमासान युद्ध हुआ ॥94॥</p><br><p>    अन्‍त में राजा मधुने कुपित होकर स्‍वयंभूको मारनेके उद्देश्‍यसे शीघ्र ही जलता हुआ चक्र घुमा कर फेंका ॥95॥</p><br><p>      वह चक्र शीघ्रताके साथ जाकर तथा प्रदक्षिणा देकर स्‍वयंभूकी दाहिनी भुजाके अग्रभाग पर ठहर गया । उस समय वह ऐसा जान पड़ता था मानो आकाश से उतरकर सूर्य का बिम्‍ब ही नीचे आ गया हो ॥96॥</p><br><p>    उसी समय राजा स्‍वयंभूने कुपित होकर वह चक्र शत्रु के प्रति फेंका सो ठीक ही है क्‍योंकि पुण्‍योदय से क्‍या नहीं होता ॽ ॥97॥</p><br><p>     उसी समय स्‍वयंभू नारायण, आधे भरतक्षेत्रका राज्‍य प्राप्‍त कर इन्‍द्रके समान अपने बड़े भाईके साथ उसका निर्विघ्‍न उपयोग करने लगा ॥98॥</p><br><p>     राजा मधुने प्राण छोड़कर बहुत भारी पाप का संचय किया जिससे नरकायु बाँध कर तमस्‍तम नामक सातवें नरकमें गया ॥99॥</p><br><p>     और नारायण स्‍वयंभू भी वैरके संस्‍कारसे उसे खोजने के लिए ही मानो अपने पापोदयके कारण पीछे से उसी नरकमें प्रविष्‍ट हुआ ॥100॥</p><br><p>धर्म भी संसार से विरक्‍त होकर भगवान् विमलनाथ के समीप पहुँचा ॥101॥</p><br><p>    और सामायिक संयम धारण कर संयमियोंमें अग्रेसर हो गया । उसने निराकुल होकर इतना कठिन तप किया मानों शरीर के साथ विद्वेष ही ठान रक्‍खा हो ॥102॥</p><br><p>    उस समय बलभद्र ठीक सूर्य के समान जान पड़ते थे क्‍योंकि जिस प्रकार सूर्य सद्वृत्‍त अर्थात् गोलाकार होता है उसी प्रकार बलभद्र भी सद्वृत्‍त सदाचार से युक्‍त थे, जिस प्रकार सूर्य तेजकी मूर्ति स्‍वरूप होता है उसी प्रकार बलभद्र भी तेजकी मूर्ति स्‍वरूप थे, जिस प्रकार सूर्य उदित होते ही अन्‍धकार को नष्‍ट कर देता है उसी प्रकार बलभद्रने मुनि होते ही अन्‍तरंगके अन्‍धकार को नष्‍ट कर दिया था, जिस प्रकार सूर्य निर्मल होता है उसी प्रकार बलभद्र भी कर्मफलके नष्‍ट हो जानेसे निर्मल थे और जिस प्रकार सूर्य बिना किसी रूकावटके ऊपर आकाश में गमन करता है उसी प्रकार बलभद्र भी बिना किसी रूकावटके ऊपर तीन लोक के अग्रभाग पर जा विराजमान हुए ॥103॥ </p><br><p>   देखो, मोह वश किये हुए जुआसे मूर्ख स्‍वयंभू और राजा मधु पाप का संचय कर दुखदायी नरकमें पहँचे सो ठीक ही है क्‍योंकि धर्म, अर्थ, काम इन तीनका याद कुमार्ग वृत्तिसे सेवन किया जावे तो यह तीनों ही दु:ख – परम्‍पराके कारण हो जाते हैं ॥104॥    </p><br><p>    कोई उत्‍तम तपश्‍चरण करे और क्रोधादिके वशीभूत हो निदान – बंध कर ले तो वह निदान – बन्‍ध अतिशय पापसे उत्‍पन्‍न दु:खका कारण हो जाता है । देखो, सुकेतु यद्यपि मोक्षमार्गका पथिक था तो भी निदान – बन्‍धके कारण कुगतिको प्राप्‍त हुआ । अत: दुष्‍ट मनुष्‍यकी संगतिके समान निदान – बन्‍ध दूरसे ही छोड़ने योग्‍य है ॥105॥  </p><br><p>में सुधर्म बलभद्र हुआ और तदनन्‍तर आत्‍म – स्‍वरूप को सिद्धकर मोक्ष पद – को प्राप्‍त हुआ ॥106॥ </p><br><p>       स्‍वयंभू पहले कुणाल देशका मूर्ख राजा सुकेतु हुआ, फिर तपश्‍चरण कर सुख के स्‍थान – स्‍वरूप लान्‍तव स्‍वर्ग में देव हुआ, फिर राजा मधुको नष्‍ट करने के लिए यमराज के समान चक्रपति – नारायण हुआ और तदनन्‍तर पापोदयसे नीचे सातवीं पृथिवीमें गया ॥107॥</p><br><p>      अथानन्‍तर – इन्‍हीं विमलवाहन तीर्थंकरके तीर्थ में अत्‍यन्‍त उन्‍नत, स्थिर और देवों के द्वारा सेवनीय मेरू और मन्‍दर नाम के दो गणधर हुए थे इसलिए अब उनका चरित कहते हैं ॥108॥</p><br><p>जम्‍बूद्वीप के पश्चिम विदेह क्षेत्र में सीतोदा नदी के उत्‍तर तट पर एक गन्‍धमालिनी नाम का देश है उसके बीतशोक नगर में वैजयन्‍त राजा राज्‍य करता था । उसकी सर्वश्री नाम की रानी थी और उन दोनों के संजयन्‍त तथा जयन्‍त नाम के दो पुत्र थे, ये दोनों ही पुत्र राजपुत्रों के गुणों से सहित थे ॥109–110॥       </p><br><p>      किसी दूसरे दिन अशोक वन में स्‍वयंभू नामक तीर्थंकर पधारे । उनके समीप जाकर दोनों भाइयों ने धर्म का स्‍वरूप सुना और दोनों ही भोगों से विरक्‍त हो गये ॥111॥</p><br><p>      उन्‍होंने संजयन्‍त के पुत्र वैजयन्‍तके लिए जो कि अतिशय बुद्धिमान था राज्‍य देकर पिता के साथ संयम धारण कर लिया ॥112॥</p><br><p>संयमके सातवें स्‍थान अर्थात् बाहरवें गुणस्‍थान में समस्‍त कषायोंका क्षय कर जिन्‍होंने समरसपना – पूर्ण वीतरागता प्राप्‍त कर ली है ऐसे वैजयन्‍त मुनिराज जिनराज अवस्‍था को प्राप्‍त हुए ॥113॥  </p><br><p>     पिता के केवलज्ञान का उत्‍सव मनानेके लिए सब देव आये तथा धरणेन्‍द्र भी आया । धरणेन्‍द्रके सौन्‍दर्य और बहुत भारी ऐश्‍वर्यको देखकर जयन्‍त मुनि ने धरणेन्‍द्र होनेका निदान किया । उस निदानके प्रवाहसे वह दुर्बुद्धि मर कर धरणेन्‍द्र हुआ सो ठीक ही है क्‍योंकि बहुत मूल्‍यसे अल्‍प मूल्‍यकी वस्‍तु खरीदना दुर्लभ नहीं है ॥114–115॥ </p><br><p>       किसी एक दिन संजयन्‍त मुनि, मनोहर नगर के समीपवर्ती भीम नामक वन में प्रतिमा योग धारण कर विराजमान थे ॥116॥</p><br><p>     वहीं से विद्युद्दंष्‍ट्र नाम का विद्याधर निकला । वह पूर्वभवके वैरके स्‍मरणसे उत्‍पन्‍न हुए तीव्र वेग से युक्‍त क्रोधसे आगे बढ़नेके लिए असमर्थ हो गया । वह दुष्‍ट उन मुनिराजको उठा लाया तथा भरतक्षेत्रके इला नामक पर्वत की दक्षिण दिशाकी ओर जहाँ कुसुमवती, हरवती, सुवर्णवती, गजवती और चण्‍डवेगा इन नदियोंका समागम होता है वहाँ उन नदियोंके अगाध जलमें छोड़ आया ॥117–119॥</p><br><p>      इतना ही नहीं उसने भोले – भाले विद्याधरोंको निम्‍नांकित शब्‍द कहकर उत्‍तेजित भी किया । वह कहने लगा कि यह कोई बड़े शरीरका धारक, मनुष्‍यों को खानेवाला पापी राक्षस है, यह हम सबको अलग – अलग देखकर खानेके लिए चुपचाप खड़ा है, इस निर्दय, सर्वभक्षी तथा सर्वद्वेषी दैत्‍यको हम लोग मिलकर बाण तथा भाले आदि शस्‍त्रोंके समूह से मारें, देखो, यह भूखा है, भूखसे इसका पेट झुका जा रहा है, यदि इसकी उपेक्षा की गई तो यह देखते – देखते आज रात्रिको ही स्त्रियों – बच्‍चों तथा पशुओं को खा जावेगा । इ‍सलिए आप लोग मेरे वचनों पर विश्‍वास करो, मैं वृथा ही झूठ क्‍यों बोलूँगा ? क्‍या इसके साथ मेरा द्वेष है ?’ इस प्रकार उसके द्वारा प्रेरित हुए सब विद्याधर मृत्‍युसे डर गये और जिस प्रकार किसी विश्‍वासपात्र मनुष्‍य को ठग लोग मारने लगते हैं उस प्रकार शस्‍त्रोंका समूह लेकर साधुशिरोमणि एवं समाधिमें स्थित उन संजयन्‍त मुनिराजको वे विद्याधर सब ओरसे मारने लगे ॥120–125॥</p><br><p>	जयन्‍त मुनिराज भी इस समस्‍त उपसर्गको सह गये, उनका शरीर वज्रके समान सुदृढ़ था, वे पर्वत के समान निश्‍चल खड़े रहे और शुक्‍लध्‍यान के प्रभाव से निर्मल ज्ञान के धारी मोक्षको प्राप्‍त हो गये ॥126॥</p><br><p>	उसी समय चारों निकायके इन्‍द्र उनकी भक्ति से प्रेरित होकर निर्वाण - कल्‍याणकारी पूजा करने के लिए आये ॥127॥</p><br><p>	सब देवों के साथ पूर्वोक्‍त धरणेन्‍द्र भी आया था, अपने बड़े भाईका शरीर देखने से उसे अवधिज्ञान प्रकट हो गया जिससे वह बड़ा कुपित हुआ । उसने उन समस्‍त विद्याधरोंको नागपाशसे बाँध लिया ॥128॥</p><br><p>	उन विद्याधरोंमें कोई - कोई बुद्धिमान् भी थे अत: उन्‍होंने प्रार्थना की कि हे देव ! इस कार्य में हम लोगोंका दोष नहीं है, पापी विद्युद्दंष्‍ट्र इन्‍हें विदेह क्षेत्रसे उठा लाया और विद्याधरोंको इसने बतलाया कि इनसे तुम सबको बहुत भय है । ऐसा कहकर इसी दुष्‍टने हम सब लोगोंसे व्‍यर्थ ही यह महान् उपसर्ग करवाया है ॥129–130॥</p><br><p>	विद्याधरोंकी प्रार्थना सुनकर धरणेन्‍द्रने उन पर क्रोध छोड़ दिया और परिवारसहित विद्युद्दंष्‍ट्रको समुद्रमें गिराने का उद्यम किया ॥131॥</p><br><p>	उसी समय वहाँ एक आदित्‍याभ नाम का देव आया था जो कि विद्युद्दंष्‍ट्र और धरणेन्‍द्र दोनोंके ही गुण - लाभ का उस प्रकार हेतु हुआ था जिस प्रकार कि किसी धातु और प्रत्‍ययके बीच में आया हुआ अनुबन्‍ध गुण - व्‍याकरणमें प्रसिद्ध संज्ञा विशेषका हेतु होता हो ॥132॥</p><br><p>	वह कहने लगा कि हे नागराज ! यद्यपि इस विद्युद्दंष्‍ट्रने अपराध किया है तथापि मेरे अनुरोध से इसपर क्षमा कीजिये । आप जैसे महापुरूषोंका इस क्षुद्र पशु पर क्रोध कैसा ? ॥133॥</p><br><p>	बहुत पहले, आदिनाथ तीर्थंकरके समय आपके वंश में उत्‍पन्‍न हुए धरणेन्‍द्रके द्वारा विद्याधरोंकी विद्याएं देकर इसके वंशकी रचना की गई थी । लोक में यह बात बालक तक जानते हैं कि अन्‍य वृक्ष की बात जाने दो, विष - वृक्षको भी स्‍वयं बढ़ाकर स्‍वयं काटना उचित नहीं है, फिर हे नागराज ! आप क्‍या यह बात नहीं जानते ? ॥134–135॥</p><br><p>	जब आदित्‍याभ यह कह चुका तब नागराज - धरणेन्‍द्रने उत्‍तर दिया कि ‘इस दुष्‍टने मेरे तपस्‍वी बड़े भाईको अकारण ही मारा है अत: यह मेरे द्वारा अवश्‍य ही मारा जावेगा । इस विषय में आप मेरी इच्‍छा को रोक नहीं सकते ।‘ यह सुनकर बुद्धिमान् देवने कहा कि - ‘आप वृथा ही वैर धारण कर रहे हैं । इस संसार में क्‍या यही तुम्‍हारा भाई है ? और संसार में भ्रमण करता हुआ विद्युद्दंष्‍ट्र क्‍या आज तक तुम्‍हारा भाई नहीं हुआ । इस संसार में कौन बन्‍धु है ? और कौन बन्‍धु नहीं है ? बन्‍धुता और अबन्‍धुता दोनों ही परिवर्तनशील हैं - आज जो बन्‍धु हैं वह कल अबन्‍धु हो सकता है और आज जो अबन्‍धु है वह कल बन्‍धु हो सकता है अत: इस विषय में विद्वानोंको आग्रह क्‍यों होना चाहिये ? ॥136–139॥</p><br><p>	पूर्व जन्‍ममें अपराध करने पर तुम्‍हारे भाई संजयन्‍तने विद्युद्दंष्‍ट्रके जीव को दण्‍ड दिया था, आज इसे पूर्वजन्‍मकी वह बात याद आ गई अत: इसने मुनिका अपकार किया है ॥140॥</p><br><p>इस पापीने तुम्‍हारे बड़े भाईको पिछले चार जन्‍मोंमें भी महावैरके संस्‍कारसे परलोक भेजा है - मारा है ॥141॥</p><br><p>इसके द्वारा किये हुए उपसर्गको सहकर ही ये मुक्ति को प्राप्‍त हुए हैं ॥142॥</p><br><p>	हे भद्र ! इस कल्‍याण करनेवाले मोक्ष के कारणको जाने दीजिये । आप यह कहिये कि पूर्व जन्‍म में किये हुए अपकारका क्‍या प्रतिकार हो सकता है ? ॥143॥</p><br><p>	यह सुनकर धरणन्‍द्रने उत्‍सुक होकर आदित्‍याभसे कहा कि वह कथा किस प्रकार है ? आप मुझसे कहिये ॥144॥</p><br><p>	वह देव कहने लगा कि हे बुद्धिमान् ! इस विद्युद्दंष्‍ट्र पर वैर छोड़कर शुद्ध ह्णदयसे सुनो, मैं वह सब कथा विस्‍तारसे साफ - साफ कहता हूँ ॥145॥</p><br><p>	इसी जम्‍बूद्वीप के भरतक्षेत्र में सिंहपुर नगरका स्‍वामी राजा सिंहसेन था उसकी रामदत्‍ता नाम की पतिव्रता रानी थी ॥146॥</p><br><p>	उस राजाका श्रीभूति नाम का मंत्री था, वह श्रुति स्‍मृति तथा पुराण आदि शास्‍त्रोंका जानने वाला था, उत्‍तम ब्राह्मण था और अपने आपको सत्‍यघोष कहता था ॥147॥</p><br><p>	उसी देशके पद्मखण्‍डपुर नगर में एक सुदत्‍त नाम का सेठ रहता था । उसकी सुमित्रा स्‍त्रीसे मद्रमित्र नाम का पुत्र हुआ उसने पुण्‍योदय से रत्‍नद्वीप में जाकर स्‍वयं बहुतसे बड़े - बड़े रत्‍न कमाये । उन्‍हें लेकर वह सिंहपुर नगर आया और वहीं स्‍थायी रूप से रहनेकी इच्‍छा करने लगा । उसने श्रीभूति मंत्रीसे मिलकर सब बात कही और उसकी संमतिसे अपने रत्‍न उसके हाथमें रखकर अपने भाई - बन्‍धुओं को लेने के लिए वह पद्मखण्‍ड नगर में गया । जब वहाँसे वापिस आया तब उसने सत्‍यघोषसे अपने रत्‍न माँगे परन्‍तु रत्‍नोंके मोहमें पड़कर सत्‍यघोष बदल गया और कहने लगा कि मैं कुछ नहीं जानता ॥148–151॥</p><br><p>	तब भद्रमित्रने सब नगर में रोना - चिल्‍लाना शुरू किया और सत्‍यघोषने भी अपनी प्रामाणिकता बनाये रखनेके लिए लोगों को यह बतलाया कि पापी चोरोंने इसका सब धन लूट लिया है । इसी शोक से इसका चित्‍त व्‍याकुलहो गया है और उसी दशामें वह यह सब बक रहा है ॥152–153॥</p><br><p>	सदाचारसे दूर रहने वाले उस सत्‍यघोषने अपनी शुद्धता प्रकट करने के लिए राजा के समक्ष धर्माधिकारियों न्‍यायाधीशोंके द्वारा बतलाई हुई शपथ खाई ॥154॥</p><br><p>	भद्रमित्र यद्यपि अनाथ रह गया था तो भी उसने अपना रोना नहीं छोड़ा, वह बार - बार यही कहता था कि इस पापी विजाति ब्राह्मण ने मुझे ठग लिया ॥155॥</p><br><p>	हे सत्‍यघोष ! मैंने तुझे चारों तरहसे शुद्ध जाति आदि गुणों से युक्‍त मंत्रियोंके उत्‍तम गुणों से विभूषित तथा सचमुच ही सत्‍यघोष समझा था इ‍सलिए ही मैंने अपना रत्‍नों का पिटारा तेरे हाथमें सौंप दिया था, अब इस तरह तूँ क्‍यों बदल रहा है, इस बदलनेका कारण क्‍या है और यह सब करना क्‍या ठीक है ? महाराज सिंहसेनके प्रसादसे तेरे क्‍या नहीं हैं ? छत्र और सिंहासनको छोड़कर यह सारा राज्‍य तेरा ही तो है ॥156–158॥</p><br><p>	फिर धर्म, यश और बड़प्‍पनको व्‍यर्थ ही क्‍यों नष्‍ट कर रहा है ? क्‍या तू स्‍मृतियोंमें कहे हुये न्‍यासापहारके दोषको नहीं जानता ? ॥159॥</p><br><p>	तूने जो निरन्‍तर अर्थशास्‍त्रका अध्‍ययन किया है क्‍या उसका यही फल है कि तू सदा दूसरोंको ठगता है और दूसरोंके द्वारा स्वयं नहीं ठगाया जाता ॥160॥</p><br><p>	अथवा तू पर शब्‍द का अर्थ विपरीत समझता है - पर का अर्थ दूसरा न लेकर शत्रु लेता है सो हे सत्‍यघोष ! क्‍या सचमुच ही मैं तुम्‍हारा शत्रु हूँ ? ॥161॥</p><br><p>अपने भावी जीवनको नष्‍ट मत कर, मेरा रत्‍नोंका पिटारा मुझे दे दे ॥162–163॥</p><br><p>	मेरे रत्‍न ऐसे हैं, इतने बड़े हैं और उनकी यह जाति है, यह सब तू जानता है फिर क्‍यों इस तरह उन्‍हें छिपाता है ? ॥164॥</p><br><p>	इस प्रकार वह भद्रमित्र प्रति दिन प्रात:काल के समय किसी वृक्षपर चढ़कर बार - बार रोता था सो ठीक ही हैं क्‍योंकि धीर वीर मनुष्‍य कठिन कार्य में भी उद्यम नहीं छोड़ते ॥165॥</p><br><p>	बार - बार उसका एक - सा रोना सुनकर एक दिन रानी के मन में विचार आया कि चूँकि ‘यह सदा एक ही सदृश शब्‍द कहता है अत: यह उन्‍मत्‍त नहीं है, ऐसा समझ पड़ता है ॥166॥</p><br><p>	रानीने यह विचार राजा से प्रकट किये और मंत्रीके साथ जुआ खेलकर उसका यज्ञोपवीत तथा उसके नाम की अंगूठी जीत ली ॥167॥</p><br><p>	तदनन्‍तर उसके निपुणमती नाम की धायके हाथमें दोनों चीजें देकर उसे एकान्‍तमें समझाया कि ‘तू श्रीभूति मंत्रीके घर जा और उनकी स्‍त्रीसे कह कि मुझे मंत्रीने भेजा है, तू मेरे लिए भद्रमित्रका पिटारा दे दे । पहिचानके लिए उन्‍होंने यह दोनों चीजें भेजी हैं इस प्रकार झूठ – मूठ ही कह कर तू वह रत्‍नों का पिटारा ले आ, इस तरह सिखला कर रानी रामदत्‍ताने धाय भेजकर मंत्रीके घरसे वह रत्‍नोंका पिटारा बुला लिया ॥168–169॥</p><br><p>	राजा ने  उस पिटारेमें और दूसरे रत्‍न डालकर भद्रमित्रको स्‍वयं एकान्‍तमें बुलाया और कहा कि क्‍या यह पिटारा तुम्‍हारा है ? ॥170॥</p><br><p>	राजा के ऐसा कहने पर भद्रमित्रने कहा कि हे देव ! यह पिटरा तो हमारा ही है परन्‍तु इसमें कुछ दूसरे अमूल्‍य रत्‍न मिला दिये गये हैं ॥171॥</p><br><p>	इनमें ये रत्‍न मेरे नहीं हैं और ये मेरे हैं इस तरह कहकर सच बोलने वाले, शुद्धबुद्धि के धारक तथा सज्‍जनोंमें श्रेष्‍ठ भद्रमित्रने अपने ही रत्‍न ले लिये ॥172॥</p><br><p>	यह जानकर राजा बहुत ही संतुष्‍ट हुए और उन्‍होंने भद्रमित्र के लिए सत्‍यघोष नाम के साथ अत्‍यन्‍त उत्‍कृष्‍ट सेठका पद दे दिया - भद्रमित्रको राजश्रेष्‍ठी बना दिया और उसका ‘सत्‍यघोष’ उपनाम रख दिया ॥173॥</p><br><p>	सत्‍यघोष मंत्री झूठ बोलनेवाला है, पापी है तथा इसने बहुत पाप किये हैं इसलिए इसे दण्डित किया जावे इस प्रकार धर्माधिकारियोंके कहे अनुसार राजा ने  उसे दण्‍ड दिये जानेकी अनुमति दे दी ॥174॥</p><br><p>	इस प्रकार राजा के द्वारा प्रेरित हुए नगर के रक्षकोंने श्रीभूति मंत्रीके लिए तीन दण्‍ड निश्चित किये -1 इसका सब धन छीन लिया जावे, 2 वज्रमुष्टि पहलवानके मजबूत तीस घूंसे दिये जावें, और 3 कांसे की तीन थालोंमें रखा हुआ नया गोबर खिलाया जावे, इस प्रकार नगर के रक्षकोंने उसे तीन प्रकार के दण्‍डों से दण्डित किया ॥175–176॥</p><br><p>में अगन्‍धन नाम का साँप हुआ ॥177॥</p><br><p>	अन्‍यायसे दूसरे का धन ले लेना चोरी कहलाती है वह दो प्रकारकी मानी गई है एक जो स्‍वभाव से ही होती और दूसरी किसी निमित्‍तसे ॥178॥</p><br><p>	जो चोरी स्‍वभावसे होती है वह जन्‍मसे ही लोभ कषायके निकृष्‍ट स्‍पर्द्धकोंका उदय होनेसे होती है । जिस मनुष्‍य के नैसर्गिक चोरी करने की आदत होती है उसके घर में करोड़ोंका धन रहने पर भी तथा करोड़ोंका आय - व्‍यय होने पर भी चोरीके बिना उसे संतोष नहीं होता । जिस प्रकार सबको क्षुधा आदिकी बाधा होती है उसी प्रकार उसके चोरीका भाव होता है ॥179–180॥</p><br><p>	जब घर में स्‍त्री - पुत्र आदिका खर्च अधिक होता है और घर में धनका अभाव होता है तब दूसरी तरहकी चोरी करनी पड़ती है वह भी लोभ कषाय अथवा किसी अन्‍य दुष्‍कर्मके उद्यसे होती है ॥181॥</p><br><p>	यह जीव दोनों प्रकारकी चोरियों से अशुभ आयु का बन्‍ध करता है और अपनी दुष्‍ट चेष्‍टासे दुर्गतिमें चिरकाल तक भारी दु:ख सहन करता है ॥182॥</p><br><p>	चोरी करनेवालेकी सज्‍जनता नष्‍ट हो जाती है, धनादिके विषय में उसका विश्‍वास चला जाता है, और मित्र तथा भाई - बन्‍धुओं के साथ उसे प्राणान्‍त विपत्ति उठानी पड़ती है ॥183॥</p><br><p>	जिस प्रकार दावानलसे छुई हुई लता शीघ्र ही नष्‍ट हो जाती है उसी प्रकार गुणरूपी फूलोंसे गुंथी हुई कीर्तिरूपी ताजी माला चोरीसे शीघ्र ही नष्‍ट हो जाती है ॥184॥</p><br><p>	यह सब जानते हुए भी मूर्ख सत्‍यघोष (श्रीभूति) ने पहली नैसर्गिक चोरीके द्वारा यह साहस कर डाला ॥185॥</p><br><p>	इस चोरीके कारण ही वह मंत्री पदसे शीघ्र ही भ्रष्‍ट कर दिया गया, उसे पूर्वोक्‍त कठिन तीन दण्‍ड भोगने पड़े तथा बड़े भारी पापसे बँधी हुई दुर्गतिमें जाना पड़ा ॥186॥</p><br><p>	इस प्रकार अपने ह्णदय में मंत्रीके दुराचारका चिन्‍तवन करते हुए राजा सिंहसेनने उसका मंत्रीपद धर्मिल नामक ब्राह्मणके लिए दे दिया ॥187॥</p><br><p>	इस प्रकार समय व्‍यतीत होने पर किसी दिन असना नाम के वन में विमलकान्‍तार नाम के पर्वत पर विराजमान वरधर्म नाम के मुनिराज के पास जाकर सेठ भद्रमित्रने धर्म का स्‍वरूप सुना और अपना बहुत - सा धन दानमें दे दिया । उसकी माता सुमित्रा इसके इतने दानको न सह सकी अत: अत्‍यन्‍त क्रुद्ध हुई और अन्‍त में मरकर उसी असना नाम के वन में व्‍याघ्री हुई ॥188–190॥</p><br><p>	एक दिन भद्रमित्र अपनी इच्छा से असना वन में गया था उसे देखकर दुष्‍ट अभिप्राय वाली व्याघ्री ने उस अपने ही पुत्रको खा लिया सो ठीक ही है क्‍योंकि क्रोधसे जीवोंका क्‍या भक्ष्‍य नहीं हो जाता ? ॥191॥</p><br><p>	वह भद्रमित्र मरकर स्‍नेहके कारण रानी रामदत्‍ताके सिंहचन्‍द्र नाम का पुत्र हुआ तथा पूर्णचन्‍द्र उसका छोटा भाई हुआ । ये दोनों ही पुत्र राजा को अत्‍यन्‍त प्रिय थे ॥192॥</p><br><p>	किसी समय राजा सिंहसेन अपना भाण्‍डागार देखनेके लिए गये थे वहाँ सत्‍यघोषके जीव अगन्‍धन नामक सर्पने उसे स्‍वकीय क्रोधसे डस लिया ॥193॥</p><br><p>	उस गरूड़दण्‍ड नामक गारूड़ीने मन्‍त्रसे सब सर्पोंको बुलाकर कहा कि तुम लोगोंमें जो निर्दोष हो वह अग्निमें प्रवेश कर बाहर निकले और शुद्धता प्राप्‍त करे ॥194॥</p><br><p>	अन्‍यथा प्रवृत्ति करने पर मैं दण्डित करूँगा । इस प्रकार कहने पर अगन्‍धनको छोड़ बाकी सब सर्प उस अग्निसे क्‍लेशके बिना ही इस तरह बाहर निकल आये जिस तरह कि मानो किसी जलाशयसे ही बाहर निकल आये हों ॥195॥</p><br><p>    परन्‍तु अगन्‍धन क्रोध और मानसे भरा था अत: उस अग्निमें जल गया और मरकर कालक नामक वन में लोभ सहित चमरी जातिका मृग हुआ ॥196॥</p><br>