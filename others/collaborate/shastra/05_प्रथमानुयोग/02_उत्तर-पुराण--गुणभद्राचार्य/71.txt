अथ कंसवधूमुक्‍तलोचनाम्‍भ:प्रपायिन: । भूभूरूहात्‍समुत्‍पन्‍ना: समन्‍तादुत्‍सवांकुरा: ॥1॥
	अथानन्‍तर - कंसकी स्त्रियों द्वारा छोड़े हुए अश्रुजलका पान कर पृथ्‍वी रूपी वृक्ष से चारों ओर उत्‍सव रूपी अंकुर प्रकट होने लगे ॥1॥

वसुदेवमहीशस्‍य किलैष कृतिन: सुत: । व्रजे कंसभयाद् वृद्धिं शूर: प्रच्‍छन्‍नमाप्‍तवान् ॥2॥
वृद्धिरस्‍य स्‍वपक्षस्‍य वृद्धये नैव केवलम् । जगतश्‍च तुषारांशोरिव वृद्धिश्चिता क्रमात् ॥3॥
इत्‍यभिष्‍टूयमानस्‍य पौरतदेशवासिभि: । विपाशितोग्रसेनाख्‍यमहीशस्‍य महात्‍मन: ॥4॥
विसर्जितवतो नन्‍दगोपांश्‍चापूज्‍य सद्धनै: । प्रविश्‍य बन्‍धुभि: संगतस्‍य शौर्यपुरं हरे: ॥5॥
काले सुखेन यात्‍येवं देवी जीवद्यशास्‍तत: । दु:खिता मरणात्‍पत्‍युर्जरासन्‍धमुपेत्‍य सा ॥6॥
	‘यह शूरवीर, पुण्‍यात्‍मा वसुदेव राजाका पुत्र है, कंसके भय से छिप कर व्रजमें वृद्धि को प्राप्‍त हो रहा था, अनुक्रम से होनेवाली वृद्धि, न केवल इनके पक्ष की ही वृद्धिके लिए है अपितु चन्‍द्रमा के समान समस्‍त संसार की वृद्धिके लिए है’ इस प्रकार नगरवासी तथा देशवासी लोग जिनकी स्‍तुति करते थे, जिन्‍होंने राजा उग्रसेनको बन्‍धन - मुक्‍त कर दिया था, जो महात्‍मा थे, जिन्‍होंने उत्‍तम धनके द्वारा नन्‍द आदि गोपालोंकी पूजा कर उन्‍हें विदा किया था, और जो भाई - बन्‍धुओं के साथ मिलकर शौर्यपुर नगर में प्रविष्‍ट हुए थे ऐसे श्रीकृष्‍णका समय सुख से बीत रहा था कि एक दिन कंसकी रानी जीवद्यशा पतिकी मृत्‍युसे दु:खी होकर जरासंघके पास गई। उसने मथुरापुरीमें जो वृत्‍तान्‍त हुआ था वह सब जरासन्‍धको बतला दिया ॥2-6॥

तत्र प्रवृत्‍तवृत्‍तान्‍तमशेषं तमबूबुधत् । श्रुत्‍वाऽसौ च रूषा पुत्रानादिशद्यादवान् प्रति ॥7॥
	उस वृत्‍तान्‍तको सुनकर जरासंघने क्रोधवश पुत्रोंको यादवोंके प्रति चढ़ाई करने की आज्ञा दी ॥7॥

तेऽपि सन्‍नाह्य सैन्‍यं स्‍वं गत्‍वा युध्‍वा रणांगणे । भंगमापन्‍नके वापुर्दैवं वैमुख्‍यमीयुषि ॥8॥
	वे पुत्र अपनी सेना सजाकर गये और युद्धके आंगन में पराजित हो गये सो ठीक ही है क्‍योंकि भाग्‍यके प्रतिकूल होने पर कौन पराजयको प्राप्‍त नहीं होते ? ॥8॥

प्राहिणोत्‍स पुन: कोपात्‍तनूजमपराजितम् । मत्‍वैवान्‍वर्थनामानं तद्द्विषामन्‍तकोपमम् ॥9॥
	अबकी बार जरासंघने कुपित होकर अपना अपराजित नाम का पुत्र भेजा क्‍योंकि वह उसे सार्थक नामवाला तथा शत्रुओं के लिए यमराज के समान समझता था ॥9॥

शतत्रयं सषट्चत्‍वारिंशत्‍सोऽपि महाबल: । चिरं विधाय युद्धानां विपुण्‍योऽभूत्‍पराड़्मुख: ॥10॥
	बड़ी भारी सेना लेकर अपराजित गया और चिरकाल तक उसने तीनसौ छयालीस बार युद्ध किया परन्‍तु पुण्‍य क्षीण हो जानेसे उसे भी पराड़्मुख होना पड़ा ॥10॥

पुन: पितृनिदेशेन प्रस्‍थानमकृतोद्यमी । यादवानुद्धरामीति तुक्‍कालयवनाभिध: ॥11॥
	तदनन्‍तर ‘मैं पिताकी आज्ञा से यादवोंको अवश्‍य जीतूँगा’ ऐसा संकल्‍प कर उसके उद्यमी कालयवन नामक पुत्रने प्रस्‍थान किया ॥11॥

यादवाश्‍च तदायानमाकर्ण्‍यागामिवेदिन: । जहु: शौर्यपुरं हास्तिनाह्णयं मधुरामपि ॥12॥
	कालयवन की आज्ञा सुनकर अग्रशोची यादवोंने शौर्यपुर, हस्तिनापुर और मथुरा तीनों ही स्‍थान छोड़ दिये ॥12॥

मार्गे स्थितां सदा यादवेशिनां कुलदेवताम् । विविधेन्‍धनसंवृद्धज्‍बालमुत्‍थाप्‍य पावकम् ॥13॥
धृतवृद्धाकृतिं वीक्ष्‍य तां कालयवनो युवा । किमेतदिति पप्रच्‍छ साप्‍याह श्रृणु भूपते ॥14॥
अस्मिज्‍ज्‍वालाकरालाग्‍नौ सर्वेऽपि मम सूनव: । भयेन भवतोऽभूवन् व्‍यसवो यादवै: सह ॥15॥
	कालयवन उनका पीछा कर रहा था, तब यादवोंकी कुल  - देवता बहुत - सा ईन्‍धन इकट्ठा कर तथा ऊँची लौवाली अग्नि जलाकर और स्‍वयं एक बुढि़याका रूप बना कर मार्ग में बैठ गई । उसे देख कर युवा कालयवनने उससे पूछा कि यह क्‍या है ? उत्‍तरमें बुढि़या कहने लगी कि हे राजन् । सुन, आपके भय से मेरे सब पुत्र यादवोंके साथ - साथ इस ज्‍वालाओंसे भयंकर अग्निमें गिरकर मर गये हैं ॥13-15॥

इति तद्वचनात्‍सोऽपि मद्भयात्किल शत्रव: । प्राविशन्‍मत्‍प्रतापाशुशुक्षणिं वाशुशुक्षणिम् ॥16॥
	बुढि़याके वचन सुनकर कालयवन कहने लगा कि अहो, मेरे भय से समस्‍त शत्रु मेरी प्रतापाग्निके समान इस अग्निमें प्रविष्‍ट हो गये हैं ॥16॥

इति प्रतिनिवृत्‍त्‍याशु मिथ्‍यागर्वं समुद्वहन् । जगाम पितुरभ्‍याशं धिगनीक्षितचेष्टितम् ॥17॥
	ऐसा विचार कर वह शीघ्र ही लौट पड़ा और झूठा अहंकार धारण करता हुआ पिता के पास पहुँच गया । आचार्य कहते हैं कि इस बिना विचारी चेष्‍टाको धिक्‍कार है ॥17॥

इतो जलनिधेस्‍तीरे बले यादवभूभुजाम् । निविष्‍टवति निर्मापयितुं स्‍थानीयमात्‍मन: ॥18॥
	इधर चलते - चलते यादवोंकी सेना अपना स्‍थान बनानेके लिए समुद्र के किनारे ठहर गई ॥18॥

अष्‍टोपवासमादाय विधिमन्‍त्रपुरस्‍सरम् । कंसारि: शुद्धभावेन दर्भशय्यातलं गत: ॥19॥
अश्‍वाकृतिधरं देवं मामारूह्य पयोनिधे: । गच्‍छतस्‍ते भवेन्‍मध्‍ये पुरं द्वादशयोजनम् ॥20॥
इत्‍युक्‍तो नैगमाख्‍येन सुरेण मधुसूदन: । चक्रे तथैव निश्चित्‍य सति पुण्‍ये न क: सखा ॥21॥
	वहाँ कृष्‍णने शुद्ध भावोंसे दर्भके आसन पर बैठकर विधि - पूर्वक मन्‍त्रका जाप करते हुए अष्‍टोपवास का नियम लिया । उसी समय नैगम नाम के देवने कहा कि मैं घोड़ाका रूप रखकर आऊँगा सो मुझपर सवार होकर तुम समुद्र के भीतर बारह योजन तक चले जाना । वहाँ तुम्‍हारे लिए नगर बन जायगा । नैगम देवकी बात सुन कर श्रीकृष्‍णने निश्‍चयानुसार वैसा ही किया सो ठीक ही है क्‍योंकि पुण्‍य के रहते हुए कौन मित्र नहीं हो जाता ? ॥19-21॥

प्राप्‍तवेगोद्धतौ तस्मिन्‍नारूढे तुरगद्विषा । हये धावति निर्द्वन्‍द्वं निश्‍चलत्‍कर्णचामरे ॥22॥
द्वेधाभेदमयाद्वार्धिर्भयादिव हरेरयात् । भेद्यो धीशक्तियुक्‍तेन संघातोऽपि जलात्‍मनाम् ॥23॥
	जो प्राप्‍त हुए वेगसे उद्धत है, जिसपर श्रीकृष्‍ण बैठे हुए हैं, और जिसके कानोंके चमर निश्‍चल हैं ऐसा घोड़ा जब दौड़ने लगा तब मानो श्रीकृष्‍णके भय से ही समुद्र दो भेदोंको प्राप्‍त हो गया सो ठीक ही है क्‍योंकि बुद्धि और शक्तिसे युक्‍त मनुष्‍यों के द्वारा जलका (पक्षमें मूर्ख लोगोंका) समूह भेदको प्राप्‍त हो ही जाता है ॥22-23॥

शक्राज्ञया तदा तत्र निधीशो विधिवर्धितम् । सहस्‍त्रकूटं व्‍याभासि भास्‍वद्रत्‍नमयं महत् ॥24॥
कृत्‍वा जिनगृहं पूर्वं मंगलानान्‍च मंगलम् । वप्रप्राकारपरिखागोपुराट्टालकादिभि: ॥25॥
राजमानां हरे: पुण्‍यात्‍तीर्थेशस्‍य च सम्‍भवात् । निर्ममे नगरीं रम्‍यां सारपुण्‍यसमन्विताम् ॥26॥
सरित्‍पतिमहावीचीभुजालिंगितगोपुराम् । दीप्‍त्‍या द्वारवतीसन्‍ज्ञां हसन्‍तीं वामरीं पुरीम् ॥27॥
	उसी समय वहाँ श्रीकृष्‍ण तथा होनहार नेमिनाथ तीर्थंकरके पुण्‍य से इन्‍द्र की आज्ञा पाकर कुबेर ने एक सुन्‍दर नगरीकी रचना की । जिसमें सबसे पहले उसने विधिपूर्वक मंगलों का मांगलिक स्‍थान और एक हजार शिखरोंसे सुशोभित देदीप्‍यमान एक बड़ा जिनमन्दिर बनाया फिर वप्र, कोट, परिखा, गोपुर तथा अट्टालिका आदिसे सुशोभित, पुण्‍यात्‍मा जीवोंसे युक्‍त मनोहर नगरी बनाई । समुद्र अपनी बड़ी - बड़ी तरंग रूपी भुजाओंसे उस नगरी के गोपुरका आलिंगन करता था, वह नगरी अपनी दीप्तिसे देवपुरीकी हँसी करती थी और द्वारावती उसका नाम था ॥24-27॥

सपिता साग्रजो विष्‍णुस्‍तां प्रविश्‍य यथासुखम् । लक्ष्‍मीकटाक्षसंवीक्ष्‍यस्‍तस्थिवान्‍यादवै: सह ॥28॥
	जिन्‍हें लक्ष्‍मी कटाक्ष उठा कर देख रही है ऐसे श्रीकृष्‍णने पिता वसुदेव तथा बड़े भाई बलदेव के साथ उस नगरी में प्रवेश किया और यादवोंके साथ सुख से रहने लगे ॥28॥

अथातो भुवनाधीशे जयन्‍तादागमिष्‍यति । विमानादहमिन्‍द्रेऽमूं महीं मासै: षडुन्मितै: ॥29॥
राज्ञ: काश्‍यपगोत्रस्‍य हरिवंशशिखामणे: । समुद्रविजयाख्‍यस्‍य शिवदेवी मनोरमा ॥30॥
देवतोपास्‍यमानाड़्घ्रिर्वसुधाराभिनन्दिता । षण्‍मासावसितौ मासे कार्तिके शुक्‍लपक्षगे ॥31॥
षष्‍ठयामथोत्‍तराषाढे निशान्‍ते स्‍वप्‍नमालिकाम् । आलोकतानुवक्‍त्राब्‍जं प्रविष्‍टन्‍च गजाधिपम् ॥32॥
	अथानन्‍तर - जो आगे चल कर तीन लोकका स्‍वामी होनेवाला है ऐसा अहमिन्‍द्र का जीव जब छह माह बाद जयन्‍त विमानसे चलकर इस पृथिवीपर आनेके लिए उद्यत हुआ तब काश्‍यपगोत्री, हरिवंशके शिखामणि राजा समुद्रविजय की रानी शिवदेवी रत्‍नों की धारा आदिसे पूजित हुई और देवियाँ उसके चरणों की सेवा करने लगीं । छह माह समाप्‍त होने पर रानीने कार्तिक शुक्‍ल षष्‍ठी के दिन उत्‍तराषाढ़ नक्षत्र में रात्रिके पिछले समय सोलह स्‍वप्‍न देखे ओर उनके बाद ही मुख - कमलमें प्रवेश करता हुआ एक उत्‍तम हाथी भी देखा ॥29-32॥

ततो वन्दिवचोयामभेरीध्‍वनिविबोधिता । कृत‍मंगलसुस्‍नाना धृतपुण्‍यप्रसाधना ॥33॥
उपचारवदभ्‍येत्‍य नृपमर्धासने स्थिता । स्‍वदृष्‍टस्‍वप्‍नसाफल्‍य मन्‍वयुंक्‍त श्रुतागमम् ॥34॥
संकलय्य नरेन्‍द्रोऽपि फलं तेषामभाषत । त्‍वद्रर्भे विश्‍वलोकेशोऽवतीर्ण इति सूक्ष्‍मधी: ॥35॥
	तदनन्‍तर - बन्‍दीजनों के शब्‍द और प्रात:काल के समय बजनेवाली भेरियोंकी ध्‍वनि सुनकर जागी हुई रानी शिवदेवीने मंगलमय स्‍नान किया, पुण्‍य रूप वस्‍त्राभरण धारण किये और फिर बड़ी नम्रतासे राजा के पास जाकर वह उनके अर्धासन पर बैठ गई । पश्‍चात् उसने अपने देखे हुए स्‍वप्‍नों का फल पूछा । सूक्ष्‍म बुद्धिवाले राजा समुद्रविजयने भी सुने हुए आगमका विचार कर उन स्‍वप्‍नों का फल कहा कि तुम्‍हारे गर्भ में तीन लोक के स्‍वामी तीर्थंकर अवतीर्ण हुए हैं ॥33-35॥	

श्रुत्‍वा तदैव तं लब्‍धवतीवातुषदप्‍यसौ । ज्ञात्‍वा स्‍वचिह्गैर्देवेन्‍द्रा: सम्‍भूयागत्‍य संमदात् ॥36॥
स्‍वर्गावतारकल्‍याणमहोत्‍सवविधायिन: । स्‍वेषां पुण्‍यन्‍च निर्वर्त्‍य स्‍वधाम समुपागमन् ॥37॥
	उस समय रानी शिवदेवी स्‍वप्‍नों का फल सुनकर ऐसी सन्‍तुष्‍ट हुई मानो उसने तीर्थंकरको प्राप्‍त ही कर लिया हो । उसी समय इन्‍द्रों ने भी अपने - अपने चिह्नोंसे जान लिया । वे सब बड़े हर्ष से मिलकर आये और स्‍वर्गावतरण कल्‍याण (गर्भकल्‍याणक) का महोत्‍सव करने लगे । उत्‍सव द्वारा पुण्‍योपार्जन कर वे अपने - अपने स्‍थान पर चले गये ॥36-37॥	

स पुन: श्रावणे शुक्‍लपक्षे षष्‍ठीदिने जिन: । ज्ञानत्रितयभृत्‍त्‍वष्‍टृयोगे तुष्‍ढयामजायत ॥38॥
	फिर श्रावण शुक्‍ला षष्‍ठी के दिन चित्रा नक्षत्र में ब्रह्मयोगके समय तीन ज्ञान के धारक भगवान् का जन्‍म हुआ ॥38॥

अथ स्‍वविष्‍टराकम्‍पसमुत्‍पन्‍नावधीक्षणा: । बुद्ध्‍वा भगवदुत्‍पत्तिं सौधर्मेन्‍द्रपुरस्‍सरा: ॥39॥
सन्‍जातसम्‍पदा: प्राप्‍य परिवेष्‍ढय पुरं स्थिता: । ऐरावतगजस्‍कन्‍धमारोप्‍य भुवनप्रभुम् ॥40॥
सौधर्माधिपतिर्भक्‍तया नीलाम्‍भोजदलद्युतिम् । ईशमीशानकल्‍पेशधृतातपनिवारणम् ॥41॥
नमच्‍चमरवैरोचनोद्धूतचमरीरूहम् । धनेशनिर्मितत्रेधामणिसोपानमार्गग: ॥42॥
नीत्‍वा पयोदमार्गेण गिरीशेशानदिग्‍गते । पाण्‍डुकाख्‍यशिलाग्रस्‍थमणिसिंहधृतासने ॥43॥
अनादिनिधने बालमारोप्‍यात्‍यर्कतेजसम् । क्षीराम्‍भोधिपय: पूर्णसुवर्णकलशोत्‍तमै: ॥44॥
अष्‍टाधिकसहस्‍त्रेण प्रमितैरमितप्रभै: । हस्‍ताद्धस्‍तं क्रमेणामराधिनाथसमर्पितै: ॥45॥
अभिषिच्‍य यथाकाममलड़्कृत्‍य यथोचितम् । नेर्मि सद्धर्मचक्रस्‍य नेमिनाम्‍ना तमभ्‍यधात् ॥46॥
तस्‍मादानीय मौलीन्‍द्रमाननीयमहोदयम् । मातापित्रो: पुनर्दत्‍वा विधायानन्‍दनाटकम् ॥47॥
विकृत्‍य विविधान्‍बाहून् रसभावनिरन्‍तरम् । स्‍वावासमगमत्‍सर्वैरादिमेन्‍द्र: सहामरै: ॥48॥
	तदनन्‍तर अपने आसन कम्पित होनेसे जिन्‍हें अवधिज्ञान उत्‍पन्‍न हुआ है ऐसे सौधर्म आदि इन्‍द्र हर्षित होकर आये और नगरीको घेर कर खड़े गये । तदनन्‍तर जो नील कमल के समान कान्ति के धारक हैं, ईशानेन्‍द्रने जिनपर छत्र लगाया है, त‍था नमस्‍कार करते हुए चमर और वैरोचन नाम के इन्‍द्र जिनपर चमर ढोर रहे हैं ऐसे जिनेन्‍द्र बालक को सौधर्मेन्‍द्रने बड़ी भक्ति से उठाया और कुबेर - निर्मित तीन प्रकारकी मणिमय सीढि़योंके मार्गसे चलकर उन्‍हें ऐरावत हाथी के स्‍कन्‍ध पर विराजमान किया । अब इन्‍द्र आकाश - मार्गसे चलकर सुमेरू पर पहुँचा वहाँ उसने सुमेरू पर्वत की ईशान दिशामें पाण्‍डुक शिलाके अग्रभाग पर जो अनादि - निधन मणिमय सिंहासन रक्‍खा है उसपर सूर्यसे भी अधिक तेजस्‍वी जिन - बालक को विराजमान कर दिया । वहीं उसने अनुक्रम से हाथों हाथ लाकर इन्‍द्रों के द्वारा सौंपे हुए एवं और सागरके जलसे भरे, सुवर्णमय एक हजार आठ देदीप्‍यमान कलशोंके द्वारा उनका अभिषेक किया, उन्‍हें इच्‍छानुसार यथायोग्‍य आभूषण पहिनाये और ये समीचीन धर्मरूपी चक्रकी नेमि हैं – चक्रधारा हैं, इसलिए उन्‍हें नेमि नाम से सम्‍बोधित किया । फिर सौधर्मेन्‍द्रने मुकुटबद्ध इन्‍द्रों के द्वारा माननीय महाभ्‍युदयके धारक भगवान् को सुमेरू पर्वत से लाकर माता - पिताको सौंपा, विक्रिया द्वारा अनेक भुजाएँ बनाकर रस और भावसे भरा हुआ आनन्‍द नाम का नाटक किया और यह सब करने के बाद वह समस्‍त देवों के साथ अपने स्‍थान पर चला गया ॥39-48॥

नमेर्भगवतस्‍ती‍र्थसन्‍तानसमयस्थि‍ते: । पन्‍चलक्षसमाप्रान्‍ते तदन्‍तर्गतजीवित: ॥49॥
जिनो नेमि: समुत्‍पन्‍न: सहस्‍त्राब्‍दायुरन्वित: । दशचापसमुत्‍सेध: शस्‍तसंस्‍थानसं‍हति: ॥50॥
त्रिलोकनायकाभ्‍यर्च्‍य: स्‍वभ्‍यर्णीकृतनिर्वृति: । तस्‍थौ सुखानि दिव्‍यानि तस्मिन्‍ननुभवंश्चिरम् ॥51॥
	भगवान् नमिनाथ की तीर्थपरम्‍पराके बाद पाँच लाख वर्ष बीत जानेपर नेमि जिनेन्‍द्र उत्‍पन्‍न हुए थे, उनकी आयु भी इसी अन्‍तराल में शामिल थी, उनकी आयु एक हजार वर्षकी थी, शरीर दश धनुष ऊँचा था, उनके संस्‍थान और संहनन उत्‍तम थे, तीनों लोकों के इन्‍द्र उनकी पूजा करते थे, और मोक्ष उनके समीप था । इस प्रकार वे दिव्‍य मुखोंका अनुभव करते हुए चिरकाल तक द्वारावतीमें रहे ॥49-51॥

गच्‍छत्‍येवं क्षणे वास्‍य काले बहुतरेऽन्‍यदा । आत्‍तवारिपथोद्योगा नष्‍टदिक्‍का वणिक्‍सुता: ॥52॥
प्राप्‍य द्वारावर्ती केचित्‍पुण्‍यान्‍मगधवासिन: । राज्‍यलीलां विलोक्‍यात्र विभूतिन्‍च सविस्‍मया: ॥53॥
बहूनि रत्‍नान्‍यादाय सारभूतानि तत्‍पुरात् । गत्‍वा राजगृहं प्राप्‍तचक्ररत्‍नं महीपतिम् ॥54॥
रत्‍नान्‍युपायनीकृत्‍य पुरस्‍कृत्‍य वणिक्‍पतिम् । ददृशु: कृतसन्‍मानस्‍तानपृच्‍छत्‍प्रजेश्‍वर: ॥55॥
भो भवद्भि: कुतो लब्‍धमिदं रत्‍नकदम्‍बकम् । उदंशुभिरिवोन्‍मीलितेक्षणं कौतुकादिति ॥56॥
	इस तरह सुखोपभोग करते हुए उनका बहुत भारी समय एक क्षणके समान बीत गया । किसी एक दिन मगध देशके रहनेवाले ऐसे कितने ही वैश्‍य पुत्र, जो कि जलमार्गसे व्‍यापार करते थे, पुण्‍योदय से मार्ग भूल कर द्वारावती नगरी में आ पहुँचे । वहाँ की राजलीला और विभूति देखकर आश्‍चर्यमें पड़ गये । वहाँ जाकर उन्‍होंने बहुतसे श्रेष्‍ठ रत्‍न खरीदे । तदनन्‍तर राजगृह नगर जाकर उन वैश्‍य - पुत्रों ने अपने सेठको आगे किया और उन रत्‍नोंको भेंट देकर चक्ररत्‍नके धारक राजा जरासन्‍धके दर्शन किये । राजा जरासन्‍धने उन सबका सन्‍मान कर उनसे पूछा कि ‘अहो वैश्‍य-पुत्रो ! आप लोगोंने यह रत्‍नोंका समूह कहाँसे प्राप्‍त किया है ? यह अपनी उठती हुई किरणों से ऐसा जान पड़ता है मानो कौतुकवश इसने नेत्र ही खोल रक्‍खे हों’ ॥52-56॥

श्रृणु देव महच्चित्रमेतदस्‍मद्विलोकितम् । पातालादेत्‍य वादृष्‍टपूर्वमुर्वीमुपस्थितम् ॥57॥
संकुलीकृतसौधोरूभवनत्‍वादिवाम्‍बुधे: । फेनराशिस्‍तदाकार‍परिणाममुपागत: ॥58॥
अलड़्ध्‍यत्‍वात्‍परै: पुण्‍यं वापरं भरतेशितु: । नेमिस्‍वामिसमुत्‍पत्तिहेतुत्‍वान्‍नगरोत्‍तमम् ॥59॥
असंहतम नासेव्‍यमर्थिभिर्वीतगौरवम् । शरदब्‍दकुलं तिष्‍ठत्‍युपर्येतन्‍ममेति वा ॥60॥
सौधाग्रान्‍दोलितालोलपताकाबहुबाहुभि: । निराचिकीर्षु: संन्‍घर्षाद्दूरमभ्रपथोच्छ्रितम् ॥61॥
परार्घ्‍यभूरि रत्‍नत्‍वात्‍कृष्‍णतेजोविराजनात् । सदा गम्‍भीरशब्‍दत्‍वादम्‍भोधिजलसन्निभम् ॥62॥
नवयोजनविस्‍तारं दैर्घ्‍यद्वादशयोजनम् । पुरं द्वारावती नाम यादवानां पयोनिधे: ॥63॥
मध्‍ये प्रवर्तते तस्‍मादेतद्रत्रकदम्‍बकम् । लब्‍धमस्‍माभिरित्‍येवमब्रुवंस्‍तेऽपि भूपति: ॥64 ।
	उत्‍तरमें वे वैश्‍यपुत्र कहने लगे कि हे राजन् ! सुनिये, हम लोगोंने एक बड़ा आश्‍चर्य देखा है और ऐसा आश्‍चर्य, जिसे कि पहले कभी नहीं देखा है। समुद्र के बीच में एक द्वारावती नगरी है जो ऐसी जान पड़ती है मानो पातालसे ही निकल कर पृथिवी पर आई हो । वहाँ चूनासे पुते हुए बड़े - बड़े भवन सघनतासे विद्यमान हैं जिससे ऐसा जान पड़ता है मानो समुद्र के फेनका समूह ही नगरी के आकार परिणत हो गया हो । वह शत्रुओं के द्वारा अलंघनीय है अत: ऐसी जान पड़ती है मानो भरत चक्रवर्तीका दूसरा पुण्‍य ही हो । भगवान् नेमिनाथ की उत्‍पत्तिका कारण होनेसे वह नगरी सब नगरियोंमें उत्‍तम है, कोई भी उसका विघात नहीं कर सकता है, वह याचकों से रहित है, यह उसके महलों पर बहुत - सी पताकाएँ फहराती र‍हती हैं जिससे ऐसा जान पड़ता है कि 'यह गौरव रहित शरद् ऋतुके बादलों का समूह मेरे ऊपर रहता है' इस ईर्ष्‍याके कारण ही वह मानो महलोंके अग्रभाग पर फहराती हुई चन्‍चल पताकाओं रूपी बहुत - सी भुजाओंसे आकाश में ऊँचाई पर स्थित शरद् ऋतुके बादलोंको वहाँसे दूर हटा रही हो । वह नगरी ठीक समुद्र के जलके समान है क्‍योंकि जिस प्रकार समुद्र के जलमें बहुतसे रत्‍न रहते हैं उसी प्रकार उस नगरी में भी बहुतसे रत्‍न विद्यमान हैं, जिस प्रकार समुद्रका जल कृष्‍ण तेज अर्थात् काले वर्णसे सुशोभित रहता है उसी प्रकार वह नगरी भी कृष्‍ण तेज अर्थात् वसुदेव के पुत्र श्री कृष्‍णके प्रतापसे सुशोभित है, और जिस प्रकार समुद्र के जलमें सदा गम्‍भीर शब्‍द होता रहता है उसी प्रकार उस नगरी में भी सदा गम्‍भीर शब्‍द होता रहता है । वह नौ योजन चौड़ी तथा बारह योजन लम्‍बी है, समुद्र के बीच में है तथा यादवोंकी नगरी कहलाती है । हम लोगोंने ये रत्‍न वहीं प्राप्‍त किये हैं' ऐसा वैश्‍य - पुत्रों ने कहा ॥57-64॥

श्रुत्‍वा तद्वचनं क्रोधेनान्‍धीभूतोग्रवीक्षण: । जरासन्‍धो धियाप्‍यन्‍धो दर्पी दैवातिसन्धित: ॥65॥
	जब दैवसे छले गये अहंकारी जरासन्‍धने वैश्‍य - पुत्रों के उक्‍त वचन सुने तो वह क्रोधसे अन्‍धा हो गया, उसकी दृष्टि भयंकर हो गई, यही नहीं, बुद्धिसे भी अन्‍धा हो गया ॥65॥

चचालाकालकालान्‍तचलितात्‍मबलाम्‍बुधि: । कर्तुं यादवलोकस्‍य विलयं वाविलम्बितम् ॥66॥
	जिसकी सेना, असमयमें प्रकट हुए प्रलयकाल के लहराते समुद्र के समान चन्‍चल है ऐसा वह जरासन्‍ध यादव लोगोंका शीघ्र ही नाश करने के लिए तत्‍काल चल पड़ा ॥66॥

नारदस्‍तत्‍तदा ज्ञात्‍वा निर्हेतुसमरप्रिय: । हरिं सत्‍वरमभ्‍येत्‍य तद्विकारं न्‍यवेदयत् ॥67॥
	बिना कारण ही युद्धसे प्रेम रखनेवाले नारदजीको जब इस बात का पता चला तो उन्‍होंने शीघ्र ही जाकर श्रीकृष्‍णसे जरासन्‍धके कोपका समाचार कह दिया ॥67॥

श्रुत्‍वा शांर्गधर: शत्रुसमुत्‍थानमनाकुलम् । कुमारं नेमिमभ्‍येत्‍य प्रशाधि त्‍वमिदं पुर: ॥68॥
विजिगीषु: किलाद्याभूत्‍प्रत्‍यस्‍मान्‍मगधाधिप: । भनज्मि तमहं जीर्णे द्रुमं वा घुणभक्षितम् ॥69॥
तूर्णं भवत्‍प्रभावेनगत्‍वेत्‍यवददूर्जितम् । प्रसन्‍नचेतास्‍तच्‍छ्रत्‍वा सस्मितो मधुरेक्षण: ॥70॥
सावधिर्विजयं तेन विनिश्चित्‍य विरोधिनाम् । स्‍फुरद्दन्‍तरूचिर्विष्‍णुं नेमिरोमित्‍यभाषत ॥71॥
स्मिताद्यै: स्‍वं जयं सोऽपि निश्चिचाय जगत्‍प्रभो: । जैनो वादीव पक्षाद्यैरेकलक्षणभूषणै: ॥72॥ 
	'शत्रु चढ़कर आ रहा है' यह समाचार सुनकर श्रीकृष्‍णको कुछ भी आकुलता नहीं हुई । उन्‍होंने नेमिकुमार के पास जाकर कहा कि आप इस नगरकी रक्षा कीजिए । सुना है कि मगधका राजा जरासन्‍ध हम लोगों को जीतना चाहता है सो मैं उसे आपके प्रभाव से घुणके द्वारा खाये हुए जीर्ण वृक्ष के समान शीघ्र ही नष्‍ट किये देता हूं । श्रीकृष्‍णके वीरता पूर्ण वचन सुनकर जिनका चित्‍त प्रसन्‍नतासे भर गया है जो कुछ - कुछ मुसकरा रहे हैं और जिनके नेत्र मधुरतासे ओत - प्रोत हैं ऐसे भगवान् नेमिनाथको अवधिज्ञान था अत: उन्‍होंने निश्‍चय कर लिया कि विरोधियोंके ऊपर हम लोगोंकी विजय निश्चित रहेगी । उन्‍होंने दाँतोंकी देदीप्‍यमान कान्ति को प्रकट करते हुए 'ओम्' शब्‍द कह दिया अर्थात् द्वारावतीका शासन स्‍वीकृत कर लिया । जिस प्रकार जैनवादी अन्‍यथानुपपत्ति रूप लक्षणसे सुशोभित पक्ष आदिके द्वारा ही अपनी जयका निश्‍चय कर लेता है उसी प्रकार श्रीकृष्‍णने भी नेमिनाथ भगवान् की मुसकान आदिसे ही अपनी विजयका निश्‍चय कर लिया था ॥68- 72॥

अथ शत्रू न् समुज्‍जेतुं जयेन विजयेन च । सारणेनांगदाख्‍येन दवाह्वेनोद्धवेन च ॥73॥
सुमुखाक्षरपद्यैश्‍च जराख्‍येन सुदृष्टिना । पाण्‍डवै: पन्‍चभि: सत्‍यकेनाथ द्रुपदेन च ॥74॥
यादवै: सविराटाख्‍यैरप्रमेयैर्महाबलै: । धृष्‍टार्जुनोऽग्रसेनाभ्‍यां चमरेण रणेप्‍सुना ॥75॥
विदुरेण नृपैरन्‍यैश्‍चान्वितौ बलकेशवौ । सन्‍नद्धावुद्धतौ योद्धुं कुरूक्षेत्रमुपागतौ ॥76॥
	अथानन्‍तर कृष्‍ण और बलदेव, शत्रुओं को जीतनेके लिए जय, विजय, सारण, अंगद, दव, उद्धव, सुमुख, पद्म, जरा, सुदृष्टि, पाँचों पाण्‍डव, सत्‍यक, द्रुपद, समस्‍त यादव, विराट्, अपरिमित सेनाओंसे युक्‍त धृष्‍टार्जुन, उग्रसेन, युद्धका अभिलाषी चमर, विदुर, तथा अन्‍य राजाओं के साथ उद्धत होकर युद्धके लिए तैयार हुए और वहाँसे चलकर कुरूक्षेत्र में जा पहुँचे ॥73- 76॥	

जरासन्‍धोऽपि युद्धेच्‍छुर्भीष्‍मेणाविष्‍कृत्‍तोष्‍मणा । सद्रोणेन सकर्णेन साश्‍वत्‍थामेन रूग्मिणा ॥77॥
शल्‍येन वृषसेनेन कृपेण कृपवर्मणा । रूदिरेणेन्‍द्रसेनेन जयद्रभमहीभृता ॥78॥
हेमप्रभेण भूभर्त्रा दुर्योधनधरेशिना । दुश्‍शासनेन दुर्मर्षणेन दुर्धर्षणेन च ॥79॥
दुर्जयेन कलिंगेशा भगदत्‍तेन भूभुजा । परैश्‍च भूरिभूपालैराजगाम स केशवम् ॥80॥
	उधर युद्धकी इच्‍छा रखनेवाला जरासन्‍ध भी अपनी गर्मी (अहंकार) प्रकट करनेवाले भीष्‍म, कर्ण, द्रोण, अश्‍वत्‍थामा, रूक्‍म, शल्‍य, वुषसेन, कृप, कृपवर्मा, रूदिर, इन्‍द्रसेन, राजा जयद्रथ, हेमप्रभ, पृथिवी का नाथ दुर्योधन, दु:शासन, दुर्मर्षण, दुर्धर्षण, दुर्जय, राजा कलिंग, भगदत्‍त, तथा अन्‍य अनेक राजाओं के साथ कृष्‍णके सामने आ पहुंचा ॥77-80॥

तदा हरिबले युद्धदुन्‍दुभिध्‍वनिरूच्‍चरन् । शूरचेतो रसो वास: कौसुम्‍भो वान्‍वरन्‍जयत् ॥81॥
	उस समय श्री कृष्‍णकी सेनामें युद्धकी भेरियाँ बज रही थीं सो जिस प्रकार कुसुम्‍भ रंग वस्‍त्रको रंग देता है उसी प्रकार उन भेरियोंके उठते हुए शब्‍दने भी शूरवीरोंके चित्‍तको रंग दिया था ॥81॥

तदाकर्ण्‍य नृपा: केचित्‍पूजय‍न्ति स्‍म देवता: । अहिंसादिव्रतान्‍यन्‍ये जगृहुर्गुरूसन्निधौ ॥82॥
	उन भेरियोंका शब्‍द्द सुनकर कितने ही राजा लोग देवताओंकी पूजा करने लगे और कितने ही गुरूओं के पास जाकर अहिंसा आदि व्रत ग्रहण करने लगे ॥82॥

परे निस्‍तारकेष्‍वर्थान्वितरन्ति स्‍म सात्त्विका: । आमुन्‍चत तनुत्राणं गृह्णीतासिलतां शिताम् ॥83॥
आरोपयत चापौघान् सन्‍नह्यन्‍तं गजाग्रिमा: । हरयो नद्धपर्याणा: क्रियन्‍तामधिकारिषु ॥84॥
समर्प्‍यन्‍तां कलत्राणि युज्‍यन्‍तां वाजिभी रथा: । भोगोपभोगवस्‍तूनि भुज्‍यन्‍तामनिवारितम् ॥85॥
वन्दिमागधवृन्‍देन वन्‍द्यन्‍तां निजविक्रमा: । इति केचिज्‍जगुर्भृत्‍यान् नृपा: संगामसम्‍मुखा: ॥86॥
	युद्धके सम्‍मुख हुए कितने ही राजा अपने भृत्‍योंसे कह रहे थे कि तुम लोग कवच धारण करो, पैनी तलवार लो, धनुष चढ़ाओ और हाथी तैयार करो । घोड़ों पर जीनकस कर तैयार करो, स्त्रियाँ अधिकारियोंके लिए सौंपो, रथोंमें घोड़े जोत दो, निरन्‍तर भोग - उपभोग की वस्‍तुओं का सेवन किया जाय और बन्‍दी तथा मागध लोग अपने पराक्रमकी वन्‍दना करें – स्‍तुति करें' ॥83-86॥	

पतिभक्‍तया निसर्गात्‍मपौरूषेण विरोधिनाम् । मात्‍सर्येण यशोहेतो: शूरलोकसमीप्‍सया ॥87॥
निजान्‍वयाभिमानेन परैश्‍च रणकारणै: । समजायन्‍त राजान: प्राणव्‍ययविधायिन: ॥88॥
	उस समय कितने ही राजा, स्‍वामी की भक्तिसे, कितने ही स्‍वाभाविक पराक्रमसे, कितने ही शत्रुओं पर जमी हुई ईर्ष्‍यासे, कितने ही यश पानेकी इच्‍छासे, कितने ही शूरवीरोंकी गति पानेके लोभसे, कितने ही अपने वंशके अभिमानसे और कितने ही युद्ध सम्‍बन्‍धी अन्‍य – अन्‍य कारणों से प्राणोंका नाश करने के लिए तैयार हो गये थे ॥87-88॥

वसुदेवसुतोऽप्‍याप्‍तगर्व: सर्वविभूषण: । कुंकुमांकितगात्रत्‍वादिव सिन्‍दूरितद्विप: ॥89॥
	उस समय श्रीकृष्‍ण भी बड़ा गर्व कर रहे थे, सब आभूषण पहिने थे और शरीर पर केशर पर केशर लगाये हुए थे जिससे ऐसे जान पड़ते थे मानो सिन्‍दूर लगाये हुए हाथी हों ॥89॥

जय जीवेति वन्‍दारूवृन्‍देन कृतमंगल: । नवो वाम्‍भोधरश्‍चारूचातकध्‍वनिलक्षित: ॥90॥
	'आपकी जय हो', 'आप चिरंजीव रहे' इस प्रकार बन्‍दीजन उनका मंगलपाठ पढ़ रहे थे जिससे वे ऐसे जान पड़ते थे मानो चातकोंकी सुन्‍दर ध्‍वनिसे युक्‍त नवीन मेघ ही हो ॥90॥

सज्‍जनावर्ज्‍य निर्णिक्‍तसौवर्णोरूगलन्तिका । जलैराचम्‍य शुद्धाच्‍छक्षिप्रपूर्णजलान्‍जलि: ॥91॥
गन्‍धपुष्‍पादिभिर्विघ्‍नविनायकमनायकम् । भक्‍तया जिनेन्‍द्रमभ्‍यर्च्‍य भव्‍यकल्‍पमहीरूहम् ॥92॥
अभिवन्‍द्याप्‍तसामन्‍तै: समन्‍तात्‍परिवारित: । प्रतिपक्षमपक्षेप्‍तुं न्‍यक्षेणाभिमुखं ययौ ॥93॥
	उन्‍होंने सज्‍जनोंके द्वारा धारण की हुई पवित्र सुवर्णमय झारीके जलसे आाचमन किया, शुद्ध जलसे शीघ्र ही पूर्ण जलान्‍जलि दी और फिर गन्‍ध पुष्‍प आदि द्रव्‍योंके द्वारा विघ्‍नोंका नाश करने वाले, स्‍वामी रहित (जिनका कोई स्‍वामी नहीं) तथा भव्‍य जीवोंका मनोरथ पूर्ण करने के लिए कल्‍पवृक्ष के समान श्री जिनेन्‍द्रदेवकी भक्तिपूर्वक पूजा की, उन्‍हें नमस्‍कार किया । तदनन्‍तर चारों ओर गुरूजनों और सामन्‍तोंको अ‍थवा प्रामाणिक सामन्‍तोंको रखकर स्‍वयं ही शत्रु को नष्‍ट करने के लिए उसके सामने चल पड़े ॥91- 93॥

तत: कृष्‍णेन निर्दिष्‍टा: प्रशास्‍तृपरिचारिण: । सैन्‍यं यथोक्‍तविन्‍यासं रचयन्ति स्‍म रागिण: ॥94॥
	तदनन्‍तर कृष्‍णकी आज्ञा से अनुराग रखनेवाले प्रशंसनीय परिचारकोंने यथायोग्‍य रीतिसे सेनाकी रचना की ॥94॥

जरासन्‍धोऽपि संग्रामरंगमध्‍यमधिष्ठित: । स्‍वसैन्‍यं निष्‍ठुरारावैरध्‍यक्षैरन्‍वयोजयत् ॥95॥
	जरासन्‍घ भी संग्राम रूपी युद्धभूमिके बीच में आ बैठा और कठोर सेनापतियोंके द्वारा सेनाकी योजना करवाने लगा ॥95॥	

इति विन्‍यासिते सैन्‍ये दध्‍वने समरानकै: । शूरधानुष्‍कनिर्भुक्‍तशरनाराचसंकुलम् ॥96॥
नभो न्‍यरूणदुष्‍णांशुप्रसरत्‍करसन्‍ततिम् । वियोगमगमन्‍मोहात्‍तदास्‍तमयशंकया ॥97॥
कोकयुग्‍मं विहंगाश्‍च रूवन्‍तो नीडमाश्रयन् । नेक्षन्‍ते स्‍म भटा योद्धुमन्‍योन्‍यं समरांगणे ॥98॥
संक्रुद्धमत्‍तमातंगदन्‍तसंघट्टजन्‍मना । सप्‍तार्चिषा विधूतेऽन्‍धकारे दिगवलोकनात् ॥99॥
पुन: प्रवृत्‍तसंग्रामा: सर्वशस्‍त्रविचलक्षा: । नदीं रक्‍तमयीं चक्रुर्विक्रमैकरसा: क्षणम् ॥100॥
	इस प्रकार जब सेनाओंकी रचना ठीक - ठीक हो चुकी तब युद्धके नगाड़े बजने लगे । शूर - वीर धनुषधारियोंके द्वारा छोड़े हुए बाणोंसे आकाश भर गया और उसने सूर्यकी फैलती हुई किरणोंकी सन्‍ततिको रोक दिया - ढक दिया । 'सूर्य अस्‍त हो गया है' इस भयकी आशंकासे मोहवश चकवा - चकवी परस्‍पर विछुड़ गये । अन्‍य पक्षी भी शब्‍द करते हुए घोंसलोंकी ओर जाने लगे । उस समय युद्धके मैदानमें इतना अन्‍धकार हो गया था‍कि योद्धा परस्‍पर एक दूसरेको देख नहीं सकते थे परन्‍तु कुछ ही समय बाद क्रुद्ध हुए मदोन्‍मत्‍त हाथियोंके दाँतोंकी टक्‍कर से उत्‍पन्‍न हुई अग्निके द्वारा जब वह अन्‍धकार नष्‍ट हो जाता और सब दिशाएँ साफ - साफ दिखने लगतीं तब समस्‍त शस्‍त्र चलानेमें निपुण योद्धा फिरसे युद्ध करने लगते थे । विक्रमरससे भरे योद्धाओंने क्षण भरमें खूनकी नदियाँ बहा दीं ॥96-100॥	

करालकरवालाग्र निकृत्‍तचरणद्वया: । तुरंगमा गतिं प्रापुर्वने नष्‍टतपोधना: ॥101॥
	भयंकर तलवारकी धार से जिनके आगेके दो पैर कट गये हैं ऐसे घोड़े उन तपस्वियोंकी गतिको प्राप्‍त हो रहे थे जो कि तप धारण कर उसे छोड़ देते हैं ॥101॥

विच्छिन्‍नचरणा: पेतुर्द्विपा: प्रान्‍तमहामरू- । न्निर्मूलपातितानीलविपुलाचललीलया ॥102॥
	जिनके पैर कट गये हैं ऐसे हाथी इस प्रकार पड़ गये थे मानो प्रलय काल की महावायुसे जड़से उखड़ कर नीले रंगके बड़े - बड़े पहाड़ ही पड़ गये हों ॥102॥

पातितानां परै: स्‍तूयमानसाहसकर्मणाम् । प्रसादवन्ति वक्‍त्राणि स्‍थलपद्मश्रियं दधु: ॥103॥
	शत्रु भी जिनके साहसपूर्ण कार्योंकी प्रशंसा कर रहे हैं ऐसे पड़े हुए योद्धाओं के प्रसन्‍नमुखकमल, स्‍थल कमल (गुलाब) की शोभा धारण कर रहे थे ॥103॥

भटै: परस्‍परास्‍त्राणि खण्डितानि स्‍वकौशलात् । तत्‍खण्‍डैस्‍तत्र पार्श्‍वस्‍था बहवो व्‍यसवोऽभवन् ॥104॥
	योद्धाओंने अपनी कुशलता से परस्‍पर एक दूसरेके शस्‍त्र तोड़ डाले थे परन्‍तु उनके टुकडोंसे ही समीपमें खड़े हुए बहुतसे लोग मर गये थे ॥104॥	

न मत्‍सरेण न क्रोधान्‍न ख्‍यातेर्न फलेच्‍छया । भटा: केचिदयुध्‍यन्‍त न्‍यायोऽमिति केवलम् ॥105॥
	कितने ही योद्धा न ईर्ष्‍यासे, न क्रोधसे, न यशसे, और न फल पानेकी इच्छा से युद्ध करते थे किन्‍तु ‘यह न्‍याय है’ ऐसा सोचकर युद्ध कर रहे थे ॥105॥

सर्वशस्‍त्रसमुद्भिन्‍नशरीरा वीरयोधना: । परिच्‍युता गजस्‍कन्‍धाच्‍चूलिकालिंगितांघ्रय: ॥106॥
चिरं परिचितस्‍थानं परित्‍यक्‍तुमिवाक्षमा: । प्रलम्‍बन्‍ते स्‍म कर्णाग्रमवलम्‍ब्‍यानतानना: ॥107॥
	जिनका शरीर सर्व प्रकार के शस्‍त्रोंसे छिन्‍न - भिन्‍न हो गया है ऐसे कितने ही वीर योद्धा हाथियोंके स्‍कन्‍धसे नीचे गिर गये थे परन्‍तु कानोंके आभरणोंमें पैर फँस जानेसे लटक गये थे जिससे ऐसे जान पड़ते थे मानो वे अपना चिर - परिचित स्‍थान छोड़ना नहीं चाहते हों और इसीलिए कानोंके अग्रभागका सहारा ले नीचेकी ओर मुखकर लटक गये हों ॥106-107॥

केचिद्वामकरोपात्‍तचित्रदण्‍डस्‍वरक्षणा: । दक्षिणास्‍त्रभुजेनाघ्‍नन् भटाश्‍चटुलचारिण: ॥108॥
	बड़ी चपलता से चलनेवाले कितने ही योद्धा अपने रक्षाकी लिए बायें हाथमें भाल लेकर शस्‍त्रोंवाली दाहिनी भुजासे शत्रुओं को मार रहे थे ॥108॥

तत्र वाच्‍यो मनुष्‍याणां मृत्‍योरूत्‍कृष्‍टसन्‍चय: । कदलीघातजातस्‍येत्‍युक्तिमत्‍तद्रणांगणम् ॥109॥
	आगममें जो मनुष्‍योंका कदलीघात नाम का अकालमरण बतलाया गया है उसकी अधिकसे अधिक संख्‍या यदि हुई थी तो उस युद्धमें ही हुई थी ऐसा उस युद्धके मैदानके विषय में कहा जाता है ॥109॥

एवं तुमुलयुद्धेन प्रवृत्‍ते संगरे चिरम् । सेनयोरन्‍तकस्‍यापि सन्‍तृप्ति: समजायत ॥110॥
	इस प्रकार दोनों सेनाओंमें चिरकाल तक तुमुल युद्ध होता रहा जिससे यमराज भी खूब सन्‍तुष्‍ट हो गया था ॥110॥	

विलंघितं बलं विष्‍णोर्बलेन द्विषतां तथा । यथा क्षुद्र सरिद्वारि महासिन्‍धुप्‍लवाम्‍बुना ॥111॥
	तदनन्‍तर जिस प्रकार किसी छोटी नदी के जलको महानदी के प्रवाहका जल दबा देता है उसी प्रकार श्रीकृष्‍णकी सेना को शत्रुकी सेनाने दबा दिया ॥111॥

तदालोक्‍य हरि: क्रुद्धो हरिर्वा करिणां कुलम् । सामन्‍तबलसन्‍दोहसहितो हन्‍तुमुद्यत: ॥112॥
	यह देख, जिस प्रकार सिंह हाथियोंके समूह पर टूट पड़ता है उसी प्रकार श्रीकृष्‍ण क्रुद्ध होकर तथा सामन्‍त राजाओंकी सेना के समूह साथ लेकर शत्रु को मारनेके लिए उद्यत हो गये – शत्रु पर टूट पड़े ॥112॥

भास्‍करस्‍योदयाद्वान्‍धकारं शत्रुबलं तदा । विलीनं तन्निरीक्ष्‍यैत्‍य जरासन्‍धोऽन्वित: क्रुधा ॥113॥
द्योतिताखिलदिक्‍चक्रं चक्रमादाय विक्रमात् । त्रिविक्रमं समुद्दिश्‍य न्‍यक्षिपद्रूक्षवीक्षण: ॥114॥
	जिस प्रकार सूर्य का उदय होते ही अन्‍धकार विलीन हो जाता है उसी प्रकार श्रीकृष्‍णको देखते ही शत्रुओं की सेना विलीन हो गई – उसमें भगदड़ मच गई । यह देख, क्रोधसे भरा जरासन्‍ध आया और उसने रूक्ष दृष्टिसे देखकर, अपने पराक्रम से समस्‍त दिशाओं को प्रकाशित करनेवाला चक्ररत्‍न ले श्रीकृष्‍णकी ओर चलाया ॥113-114॥

तत्‍तं प्रदक्षिणीकृत्‍य स्थितवद्दक्षिणे भुजे । तदेवादाय कंसारिर्मगधेशोऽच्छिनच्छिर: ॥115॥
	परन्‍तु वह चक्र प्रदक्षिणा देकर श्रीकृष्‍णकी दाहिनी भुजा पर ठहर गया । तदनन्‍तर वही चक्र लेकर श्रीकृष्‍णने मगधेश्‍वर - जरासन्‍धका शिर काट डाला ॥115॥

सद्यो जयानकानीकं नदति स्‍मागलन् दिव: । सुरद्रुमप्रसूनानि सह गन्‍धाम्‍बुबिन्‍दुभि: ॥116॥
	उसी समय कृष्‍णकी सेनामें जीतके नगाड़े बजने लगे और आकाश से सुगन्धित जलकी बूँदोंके साथ - साथ कल्‍पवृक्षोंके फूल बरसने लगे ॥116॥

चक्री चक्रं पुरस्‍कृत्‍य विजिगीषुर्दिशो भृशम् । प्रस्‍थानमकरोत्‍सार्धं बलेन स्‍वबलेन च ॥117॥
	चक्रवर्ती श्रीकृष्‍णने दिग्विजयकी भारी इच्‍छा के चक्ररत्‍न आगे कर बड़े भाई बलदेव तथा अपनी सेना के साथ प्रस्‍थान किया ॥117॥

मागधादीन्‍सुरान् जित्‍वा विधेयीकृत्‍य विश्रुतान् । गृहीत्‍वा साररत्‍नानि तद्दत्‍तान्‍यूर्जितोदय: ॥118॥
	जिनका उदय बलवान् है ऐसे श्रीकृष्‍णने मागध आदि प्रसिद्ध देवोंको जीत कर अपना सेवक बनाया और उनके द्वारा दिये हुए श्रेष्‍ठ रत्‍न ग्रहण किये ॥118॥

सिन्‍धुसिन्‍धुखगाद्रयन्‍तरालव्‍याधधराधिपान् । स्‍वपादनखभाभारमानमय्योदवाहयन् ॥119॥
	लवण समुद्र सिन्‍धु नदी और विजयार्थ पर्वत के बीचके म्‍लेच्‍छ राजाओंसे नमस्‍कार कराकर उनसे अपने पैरोंके नखोंकी कान्तिका भार उठवाया ॥119॥

खेचराचलवाराशिगंगामध्‍यगतान् पुन: । वशीकृत्‍य वशी तूर्णं म्‍लेच्‍छराजान् सखेचरान् ॥120॥
	तदनन्‍तर विजयार्ध पर्वत, लवणसमुद्र और गंगानदी के मध्‍य में स्थित म्‍लेच्‍छ राजाओं को विद्याधरोंके साथ ही साथ जितेन्द्रिय श्रीकृष्‍णने शीघ्र ही वश कर लिया ॥120॥

भरतार्धमहीनाथो दूरोच्छ्रितपताकिकाम् । उद्वद्धतोरणां द्वारवर्ती ह्णष्‍टो विवेश स: ॥121॥ 
	इस प्रकार आधे भरतके स्‍वामी होकर श्रीकृष्‍णने, जिसमें बहुत ऊँची पताकाएँ फहरा रही हैं और जगह जगह तोरह बाँधे गये हैं ऐसी द्वारावती नगरी में बड़े हर्ष से प्रवेश किया ॥121॥

प्रविष्‍टवन्‍तं तं देवविद्याधरधराधिपा: । त्रिखण्‍डाधिपतिश्‍चक्रीत्‍यभ्‍यषिन्‍चन्‍नयाचितम् ॥122॥
	प्रवेश करते ही देव और विद्याधर राजाओंने उन्‍हें तीन खण्‍डका स्‍वामी चक्रवर्ती मानकर उनका बिना कुछ कहे सुने ही अपने आप राज्‍याभिषेक किया ॥122॥

स सहस्‍त्रसमायुष्‍को दशचापसमुच्छ्रिति: । लसन्‍नीलाब्‍जवर्णाभो लक्ष्‍म्‍यालिंगितविग्रह: ॥123॥
	श्रीकृष्‍णकी एक हजार वर्षकी आयु थी, दश धनुषकी ऊँचाई थी, अतिशय सुशोभित नीलकमल के समान उनका वर्ण था, और लक्ष्‍मी से आलिंगित उनका शरीर था ॥123॥

चक्रं शक्तिर्गदा शंखो धनुर्दण्‍ड: सनन्‍दक: । बभूवु: सप्‍तरत्‍नानि रक्षाण्‍यस्‍याक्षपालकै: ॥124॥
	चक्र, शक्ति, गदा, शंख, धनुष, दण्‍ड, और नन्‍दक नाम का खंग ये उनके सात रत्‍न थे । इन सभी रत्‍नों की देव लोग रक्षा करते थे ॥124॥

रत्‍नमाला गदा सीरो मुसलन्‍च हलेशिन: । महारत्‍नानि चत्‍वारि स्‍फुरर्त्त्विष्‍यभवन् विभो: ॥125॥
	रत्‍नमाला, गदा, हल और मूसल ये देदीप्‍यमान चार महारत्‍न बलदेव प्रभुके थे ॥125॥

रूक्मिणी सत्‍यभामा च सती जाम्‍बवतीति च । सुसीमा लक्ष्‍मणा गान्‍धारी गौरी सप्‍तमी प्रिया ॥126॥
पद्मावती च देव्‍योऽमूरष्‍टौ पट्टप्रसाधना: । सर्वा: देव्‍य: सहस्‍त्राणि चाणूरान्‍तस्‍य षोडश ॥127॥
बलस्‍याष्‍ट सहस्‍त्राणि देव्‍योऽभीष्‍टसुखप्रदा: । ताभिस्‍ताबामरं सौख्‍यमाप्‍तौ वा प्रीतिमीयतु: ॥128॥
	रूक्मिणी, सत्‍यभामा, सती जाम्‍बवती, सुसीमा, लक्ष्‍मणा, गान्‍धारी, सप्‍तमी गौरी और प्रिया पद्मावती ये आठ देवियां श्रीकृष्‍णकी पट्टरानियाँ थीं। इनकी सब मिलाकर सोलह हजार रानियाँ थीं तथा बलदेव के सब मिलाकर अभीष्‍ट सुख देनेवाली आठ हजार रानियां थीं । ये दोनों भाई इन रानियोंके साथ देवों के समान सुख भोगते हुए परम प्रीतिको प्राप्‍त हो रहे थे ॥126-128॥

स्‍वपूर्वकृतपुण्‍यस्‍य परिपाकेन पुष्‍कलान् । भोगान्‍प्राप्‍नुवतस्‍तस्‍य काले गच्‍छति शांर्गिण: ॥129॥
अन्‍येद्युर्वारिदान्‍तेऽन्‍त:पुरेणामा सरोवरे । मनोहराभिधानेऽभूज्‍जलकेली मनोहरा ॥130॥
	इस प्रकार पूर्व जन्‍ममें किये हुए अपनेपुण्‍य कर्म के उदय से पुष्‍कल भोगों को भोगते हुए श्रीकृष्‍णका समय सुख से व्‍यतीत हो रहा था । किसी एक समय शरद् ऋतुमें सब अन्‍त:पुरके साथ मनोहर नाम के सरोवरमें सब लोग मनोहर जलकेली कर रहे थे । वहीं पर जल उछालते समय भगवान् नेमिनाथ और सत्‍यभामाके बीच चतुराईसे भरा हुआ मनोहर वार्तालाप हुआ ॥129-130॥

तत्र नेमीशितु: सत्‍यभामायाश्‍चाम्‍बुसेचनात् । सल्‍लापोऽभवदित्‍युच्‍चैश्‍चतुरोक्‍तया मनोहर: ॥131॥
तत्प्रियावत्‍कुतो रन्‍ता मयि त्‍वं किं ममाप्रिया । प्रियास्मि चेत्‍तव भ्राता यातु कां कामदायिनीम् ॥132॥
कासौ र्कि तां न वेत्सि त्‍वं सम्‍यक्‍सा वेदयिष्‍यति । वदन्ति त्‍वामृजुं सर्वे कुटिलस्‍त्‍वं तथापि च ॥133॥
पुन: स्‍नानविनोदावसाने तामेवमब्रवीत् । स्‍नानवस्‍त्रं त्‍वया ग्राह्यं नीलोत्‍पलविलोचने ॥134॥
तस्‍य मे किं करोम्‍येतत्‍प्रक्षालय हरिर्भवान् । यो नागशय्यामास्‍थाय दिव्‍यं शांर्गशरासनम् ॥135॥
हेलयारोपयद्यश्‍च प्रपूरितदिगन्‍तरम् । शंखमापूरयर्त्कि तत्‍साहसं नो भवेत्‍त्‍वया ॥136॥
	सत्‍यभामाने कहा कि आप मेरे साथ अपनी प्रियाके समान क्रीड़ा क्‍यों करते हैं ? इसके उत्‍तरमें नेमिराजने कहा कि क्‍या तुम मेरी प्रिया (इष्‍ट) नहीं हो ? सत्‍यभामाने कहा कि यदि मैं आपकी प्रिया (स्‍त्री) हूं तो फिर आपके भाई (कृष्‍ण) किसके पास जावेंगे ? नेमिनाथ ने उत्‍तर दिया कि वे कामिनीके पास जावेंगे ? सत्‍यभामाने कहा कि सुनूँ तो सही वह कामिनी कौन सी है ? उत्‍तरमें नेमिनाथ ने कहा कि क्‍या तुम नहीं जानती ? अच्‍छा अब जान जाओगी । सत्‍यभामाने कहा कि सब लोग आपको सीधा कहते हैं पर आप तो बड़े कुटिल हैं । इस प्रकार जब विनोद करते - करते स्‍नान समाप्‍त हुआ तब नेमिनाथ ने सत्‍यभामासे कहा कि हे नीलकमल के समान नेत्रों वाली ! तू मेरा यह स्‍नानका वस्‍त्र ले । सत्‍यभामाने कहा कि मैं इसका क्‍या करूँ ? नेमिनाथ ने कहा कि इसे धो डाल । तब सत्‍यभामा कहने लगी कि क्‍या आप श्रीकृष्‍ण हैं ? वह श्रीकृष्‍ण, जिन्‍होंने कि नागशय्या पर चढ़कर शांर्ग नाम का दिव्‍य धनुष अनायास ही चढ़ा दिया था और दिगदिगन्‍तको पूर्ण करनेवाला शंख पूरा था ? क्‍या आपमें वह साहस है, यदि नहीं है तो आप मुझसे वस्‍त्र धोनेकी बात कहते हैं ? ॥131-136॥

कार्यं साधु करिष्‍यामीत्‍युक्‍त्‍बा गर्वप्रचोदित: । तत: पुरं समभ्‍येत्‍य विधातुं कर्म सोऽद्भुतम् ॥137॥
सम्‍प्रविश्‍यायुधागारं नागशय्यामधिष्ठित: । स्‍वां शय्यामिव नागेन्‍द्रमहामणिविभास्‍वराम् ॥138॥
भूयो बिफालनोन्‍नादज्‍यालतं च शरासनम् । आरोपयत्‍पयोजन्‍च दव्‍मौ रूद्धदिगन्‍तरम् ॥139॥
	नेमिनाथ ने कहा कि ‘मैं यह कार्य अच्‍छी तरह कर दूंगा’ इतना कहकर वे गर्वसे प्रेरित हो नगरकी ओर चल पड़े और वह आश्‍चर्यपूर्ण कार्य करने के लिए आयुधशालामें जा घुसे । वहाँ वे नागराज के महामणियों से सुशोभित नागशय्यापर अपनी ही शय्याके समान चढ़ गये, बार बार स्‍फालन करनेसे जिसकी डोरी रूपी लता बड़ा शब्‍द कर रही है ऐसा धनुष उन्‍होंने चढ़ा दिया और दिशाओं के अन्‍तरालको रोकनेवाला शंख फूंक दिया ॥137-139॥

तदा संभावयामास स्‍वं समाविष्‍कृतोन्‍नतिम् । रागाहंकारयोर्लेशोऽप्‍यवश्‍यं विकृतिं नयेत् ॥140॥
	उस समय उन्‍होंने अपने आपको महान् उन्‍नत समझा सो ठीक ही है क्‍योंकि राग और अहंकारका लेशमात्र भी प्राणीको अवश्‍य ही विकृत बना देता है ॥140॥

सहसेत्‍यद्भूतं कर्म श्रुत्‍वाध्‍यास्‍य सभावनिम् । हरि: कुसुमचित्राख्‍यामाकुलाकुलमानस: ॥141॥
जिस समय आयुधशालामें यह सब हुआ था उस समय श्रीकृष्‍ण कुसुमचित्रा नाम की सभाभूमिमें विराजमान थे । वे सहसा ही यह आश्‍चर्यपूर्ण काम सुन कर व्‍यग्र हो उठे, उनका मन अत्‍यन्‍न व्‍याकुल हो गया ॥141॥

उद्भूतविस्‍मयोऽपृच्‍छत्किमेतदिति किंकरान् । ते च तत्‍सम्‍यगन्विष्‍य चक्रनाथं व्‍यजिज्ञपन् ॥142॥
श्रुत्‍वा तद्वचनं चक्री सावधानं वितर्कयन् । रागि चेत: कुमारस्‍य चिराच्चित्रमजायत ॥143॥
अभूत्‍कल्‍याणयोग्‍योऽयमारूढनवयौवन: । बाधा खलेन कामेन कस्‍य न स्‍यात्‍सकर्मण: ॥144॥
	बड़े आश्‍चर्यके साथ उन्‍होंने किंकरोंसे पूछा कि ‘यह क्‍या है ?’ किंकरोंने भी अच्‍छी तरह पता लगा कर श्रीकृष्‍णसे सब बात ज्‍योंकी त्‍यों निवेदन कर दी । किंकरोंके वचन सुनकर चक्रवर्ती कृष्‍णसे बड़ी सावधानीके साथ विचार करते हुए कहा कि आश्‍चर्य है, बहुत समय बाद कुमार नेमिनाथका चित्‍त राग से युक्‍त हुआ है । अ‍ब यह नवयौवन से सम्‍पन्‍न हुए हैं अत: विवाहके योग्‍य हैं - इनका विवाह करना चाहिए । सो ठीक ही है ऐसा कौन सकर्मा प्राणी है जिसे दुष्‍ट कामके द्वारा बाधा नहीं होती हो ॥142-144॥

इत्‍युग्रवंशवार्धीन्‍दोरूग्रसेनमहीभुज: । जयावत्‍याश्‍च सर्वांग शस्‍या राजीमति: सुता ॥145॥
	यह कह कर उन्‍होंने विचार किया कि उग्रवंश रूपी समुद्रको बढ़ानेके लिए चन्‍द्रमा के समान, राजा उग्रसेनकी जयावती रानीसे उत्‍पन्‍न हुई राजीमति नाम की पुत्री है जो सर्वांग सुन्‍दर है ॥145॥

तद्रृहं तां स्‍वयं गत्‍वा कन्‍यां मान्‍यामयाचत । त्रिलोकस्‍वामिनो नेमे: प्रियास्‍त्‍वेषेति सादरम् ॥146॥
	विचारके बाद ही उन्‍होंने राजा उग्रसेनके घर स्‍वयं जाकर बड़े आदरसे ‘आपकी पुत्री तीन लोक के नाथ भगवान् नेमिकुमारकी प्रिया हो’ इन शब्‍दोंमें उस माननीय कन्‍याकी याचना की ॥146॥

त्रिखण्‍डजातरत्‍नानां त्‍वं पतिर्नो विशेषत: । देव त्‍वमेव नाथोऽसि प्रस्‍तुतार्थस्‍य के वयम् ॥147॥
इत्‍युग्रसेनवाचोद्यत्‍संमदो यादवाधिप: । शुभेऽहनि समारभ्‍य विधातुं स तदुत्‍सवम् ॥148॥
पन्‍चरत्रमयं रम्‍यं समानयदनुत्‍तरम् । विवाहमण्‍डपं तस्‍य मध्‍यस्‍थे जगतीतले ॥149॥
नवमुक्‍ताफलालोलरंगवल्‍लीविराजिनि । मंगलामोदि पुष्‍पोपहारासारविलासिनि ॥150॥
विस्‍तृताभिनवानर्घ्‍यवस्‍त्रे सौवर्णपट्टके । बध्‍वा सह समापार्द्रतण्‍डुलारोपणं वर: ॥151॥
	इसके उत्‍तरमें राजा उग्रसेनने कहा कि ‘हे देव ! तीन खण्‍डमें उत्‍पन्‍न हुए रत्‍नोंके आप ही स्‍वामी हैं, और खास हमारे स्‍वामी हैं, अत: यह कार्य आपको ही करना है – आप ही इसके नाथ हैं हम लोग कौन होते हैं ?’ इस प्रकार राजा उग्रसेनके वचन सुन कर श्रीकृष्‍ण महाराज बहुत ही हर्षित हुए । तदनन्‍तर उन्‍होंने किसी शुभ दिन में वह विवाहका उत्‍सव करना प्रारम्‍भ किया और सबसे उत्‍तम तथा मनोहर पाँच प्रकार के रत्‍नोंका विवाहमण्‍डप बनवाया । उसके बीच में एक वेदिका बनवाई गई थी जो नवीन मोतियोंकी सुन्‍दर रंगावलीसे सुशोभित थी, मंगलमय सुगन्धित फूलों के उपहार तथा वृष्टि से मनोहर थी, उस पर सुन्‍दर नवीन वस्‍त्र ताना गया था, और उसके बीच में सुवर्णकी चौकी रखी हुई थी । उसी चौकी पर नेमिकुमार ने वधू राजीमतीके साथ गीले चावलोंपर बैठनेका नेंग (दस्‍तूर) किया ॥147-151॥

परेद्यु: समये पाणिजलसेकस्‍य माधव: । यियासुर्दुर्गर्ति लोभसुतीव्रानुभवोदयात् ॥152॥
दुराशय: सुराधीशपूज्‍यस्‍यापि महात्‍मन: । स्‍वराज्‍यादानमाशंकय नेमेर्मायाविदां वर: ॥153॥
निर्वेदकारणं किन्चिन्निरीक्ष्‍यैष विरंस्‍यति । भोगेभ्‍य इति सन्चित्‍य तदुपायविधित्‍सया ॥154॥
व्‍याधाधिपैर्धृतानीतं नानामृगकदम्‍बकम् । विधायैकत्र संकीर्णां वृर्ति तत्‍परितो व्‍यधात् ॥155॥
अशिक्षयच्‍च तद्रक्षाध्‍यक्षान्‍यदि समीक्षितुम् । दिशो नेमीश्‍वरोऽभ्‍येति भवद्भि: सोऽभिधीयताम् ॥156॥
त्‍वद्विवाहे व्‍ययीकर्तुं चक्रिणैष मृगोत्‍कर: । समानीत इति व्‍यक्‍तं महापापोपलेपक: ॥157॥
	दूसरे दिन वरके हाथमें जलधारा देनेका समय था । उस दिन मायाचारियोंमें श्रेष्‍ठ तथा दुर्गतिको जानेकी इच्‍छा करनेवाले श्रीकृष्‍णका अभिप्राय लोभ कषायके तीव्र उदय से कुत्सित हो गया । उन्‍हें इस बातकी आशंका उत्‍पन्‍न हुई कि कहीं इन्‍द्रों के द्वारा पूजनीय भगवान् नेमिनाथ हमारा राज्‍य न ले लें । उसी क्षण उन्‍हें विचार आया कि ‘ये नेमिकुमार वैराग्‍यका कुछ कारण पाकर भोगों से विरक्‍त हो जावेंगे ।’ ऐसा विचार कर वे वैराग्‍यका कारण जुटानेका प्रयत्‍न करने लगे । उनकी समझमें एक उपाय आया । उन्‍होंने बड़े - बड़े शिकारियों से पकड़वाकर अनेक मृगोंका समूह बुलाया और उसे एक स्‍थानपर इकट्ठाकर उसके चारों ओर बाड़ी लगवा दी तथा वहाँ जो रक्षक नियुक्‍त किये थे उनसे कह दिया कि यदि भगवान् नेमिनाथ दिशाओं का अवलोकन करने के लिए आवें और इन मृगोंके विषय में पूछें तो उनसे आप लोग साफ साफ कह देना कि आपके विवाहमें मारनेके लिए चक्रवर्ती ने यह मृगोंका समूह बुलाया है । महापाप का बन्‍ध करनेवाले श्रीकृष्‍णने ऐसा उन लोगों को आदेश दिया ॥152-157॥	

अथ नेमिकुमारोऽपि नानाभरणभासुर: । सहस्‍त्रकुन्‍तलो रक्‍तोत्‍पलमालाद्यलड़्कृत: ॥158॥
तुरंगमखुरोद्धूतधूलीलिप्‍तदिगानन: । सवयोभिरिति प्री‍तैर्महासामन्‍तसूनुभि: ॥159॥
परीत: शिबिकां चित्रामारूह्य नयनप्रिय: । दिशो विलोकितुं गच्‍छंस्‍तत्रालोक्‍य यदृच्‍छया ॥160॥
मृगानितस्‍ततो घोरं रूदित्‍वा करूणस्‍वनम् । भ्रमतस्‍तृषितान् दीनदृष्‍टीनतिभयाकुलान् ॥161॥
किमर्थमिदमेकत्र निरूद्धं तृणभुक्‍कुलम् । इत्‍यन्‍वयुड़्क्‍त तद्रक्षानियुक्‍ताननुकम्‍पया ॥162॥
	तदनन्‍तर जो नाना प्रकार के आभूषणोंसे देदीप्‍यमान हैं, जिनके शिरके बाल सजे हुए हैं, जो लाल कमलोंकी माला से अलंकृत हैं, घोड़ोंके खुरोंसे उड़ी हुई धूलिके द्वारा जिन्‍होंने दिशाओं के अग्रभाग लिप्‍त कर दिये हैं, और जो समान अवस्‍था वाले, अतिशय प्रसन्‍न बड़े - बड़े मण्‍डलेश्‍वर राजाओं के पुत्रोंसे घिरे हुए हैं ऐसे नयनाभिराम भगवान् नेमिकुमार भी चित्रा नाम की पालकीपर आरूढ़ होकर दिशाओं का अवलोकन करने के लिए निकले । वहाँ उन्‍होनें घोर करूण स्‍वरसे चिल्‍ला - चिल्‍लाकर इधर – उधर दौड़ते, प्‍यासे, दीनदृष्‍टिसे युक्‍त तथा भय से व्‍याकुल हुए मृगोंको देख दयावश वहाँके रक्षकों से पूछा कि यह पशुओं का बहुत भारी समूह यहाँ एक जगह किस लिए रोका गया है ? ॥158–162॥

देवैतद्वासुदेवेन त्‍वद्विवाहमहोत्‍सवे । व्‍ययीकर्तुमिहानीतमित्‍यभाषन्‍त तेऽपि तम् ॥163॥
	उत्‍तरमें रक्षकोंने कहा कि ‘हे देव ! आपके विवाहोत्‍सवमें व्‍यय करने के लिए महाराज श्रीकृष्‍णने इन्‍हें बुलाया है’ ॥163॥

वसन्‍त्‍यरण्‍ये खादन्ति तृणान्‍यनपराधका: । किलैतांश्‍च स्‍वभोगार्थं पीडयन्ति धिगीदृशान् ॥164॥
किं न कुर्वन्‍त्‍यमी मूढा: प्रौढमिथ्‍यात्‍वचेतस: । प्राणिन: प्राणितु प्राणैर्निर्घृणा: स्‍वैर्विनश्‍वरै: ॥165॥
स्‍वराज्‍यग्रहणे शंकां विधाय मयि दुर्मति: । व्‍यधात्‍कपटमीदृक्षं कष्‍टं दुष्‍टविचेष्टितम् ॥166॥
इति निर्ध्‍याय निर्विद्य निर्वृत्‍त्‍य निजमन्‍दिरम् । प्रविश्‍याविर्भवद्वोधिस्‍तत्‍कालोपगतामरै: ॥167॥
बोधित: समतीतात्‍मभवानुस्‍मृतिवेपित: । तदैवागत्‍य देवेन्‍द्रै: कृतनिष्‍क्रमणोत्‍सव: ॥168॥
	यह सुनते ही भगवान् नेमीनाथ विचार करने लगे ‘कि ये पशु जंगल में रहते हैं, तृण खाते हैं और कभी किसीका कुछ अपराध नहीं करते हैं फिर भी लोग इन्‍हे अपने भोगके लिए पीडा पहुँचाते हैं । ऐसे लोगों को धिक्‍कार है । अथवा जिनके चित्‍तमें गाढ़ मिथ्‍यात्‍व भरा हुआ है ऐसे मूर्ख तथा दयाहीन प्राणी अपने नश्‍वर प्राणोंके द्वारा जीवित रहनेके लिए क्‍या नहीं करते हैं ? देखों, दुर्बुद्धि कृष्‍णने मुझपर अपने राज्‍य – ग्रहणकी आशंकाकर ऐसा कपट किया है । यथार्थमें दुष्‍ट मनुष्‍यों की चेष्‍टा कष्‍ट देनेवाली होती है’ । ऐसा विचारकर वे विरक्‍त हुए और लौटकर अपने घर आ गये । रत्‍नत्रय प्रकट होनेसे उसी समय लौकान्तिक देवों ने आकर उन्‍हें समझाया, अपने पूर्व भवोंका स्‍मरण कर वे भय से काँप उठे । उसी समय इन्‍होंने आकर दीक्षाकल्‍याणका उत्‍सव किया ॥164–168॥

शिबिकां देवकुर्वाख्‍यामारूह्यामरवेष्टित: । सहस्‍त्राम्रवणे षष्‍ठाशन: श्रावणे सिते ॥169॥
पक्षे चित्राख्‍यनक्षत्रे षष्‍ठयां सायाह्नमाश्रित: । शतत्रयकुमाराब्‍दव्‍यतीतौ सह भूभुजाम् ॥170॥
सहस्‍त्रेण समादाय संयमं प्रत्‍यपद्यत । चतुर्थज्ञानधारी च बभूवासन्‍नकेवल: ॥171॥
	तदनन्तर देवगुरू नामक पालकीपर सवार होकर वे देवों के साथ चल पड़े । सहस्‍त्राम्रवन में जाकर तेलाका नियम लिया और श्रावण शुल्‍का षष्‍ठी के दिन सांयकाल के समय, कुमार – काल के तीन सौ वर्ष बीत जानेपर एक हजार राजाओं के साथ – साथ संयम धारण कर लिया । उसी समय उन्‍हें चौथा – मन: - पर्यय ज्ञान हो गया और केवलज्ञान भी निकट कालमें हो जावेगा ॥169–171॥

सन्‍ध्‍येव भानुमस्‍ताद्रावनु राजीमतिश्‍च तम् । ययौ वाचापि दत्‍तानां न्‍यायोऽयं कुलयोषिताम् ॥172॥
	जिस प्रकार संध्‍या सूर्य के पीछे – पीछे अस्‍ताचलपर चली जाती है उसी प्रकार राजीमती भी उनके पीछे – पीछे तपश्‍चरणके लिए चली गई सो ठीक ही है क्‍योंकि शरीर की बात तो दूर रही, वचन मात्रसे भी दी हुई कुलस्त्रियोंका यही न्‍याय है ॥172॥

स्‍वदु:खेनापि निर्विण्‍ण: श्रुयते न जन: पर: । परदु:खेन सन्‍तोऽमी त्‍यजन्‍त्‍येव महाश्रियम् ॥173॥
	अन्‍य मनुष्‍य तो अपने दुखसे भी विरक्‍त हुए नहीं सुने जाते पर जो सज्‍जन पुरूष होते हैं वे दूसरेके दु:खसे ही महाविभूतिका त्‍याग कर देते हैं ॥173॥

बलकेशवमुख्‍यावनीशा: सम्‍पूज्‍य संस्‍तवै: । ससुरेशास्‍तमीशानं स्‍वं धाम समुपाश्रयन् ॥174॥
	 बलदेव तथा नारायण आदि मुख्‍य राजा और इन्‍द्र आदिदेव, सब अनेक स्‍तवनोंके द्वारा उन भगवान् की स्‍तुतिकर अपने – अपने स्‍थानपर चले गये ॥174॥

पारणादिवसे तस्‍मै वरदत्‍तो महीपति: । कनकाभ: प्रविष्‍टाय पुरीं द्वारावतीं सते ॥175॥
श्रद्धादिगुणसम्‍पन्‍न: प्रतीच्‍छादिनवक्रिय: । अदितान्‍नं मुनिग्राह्यं पंचाश्‍चर्याणि चाप स: ॥176 ।
पारणाके दिन उन सज्‍जनोत्‍तम भगवान् ने द्वारावती नगरी में प्रवेश किया । वहाँ सुवर्गके समान कान्तिवाले तथा श्रद्धा आदि गुणों से सम्‍पन्‍न राजा वरदत्‍तने पडिगाहन आदि नवधा भक्तिकर उन्‍हें मुनियों के ग्रहण करने योग्‍य - शुद्ध प्रासुक आहार दिया तथा पंचाश्‍चर्य प्राप्‍त किये ॥175–176॥	

कोटीर्द्वादशरत्‍नानां सार्धा: सुरकरच्‍युता: । वृष्टिं सौमनसीं वायुं मान्‍द्यादित्रिगुणान्वितम् ॥177॥ 
घनान्‍तरितकायामराभिताडितदुन्‍दुभि । ध्‍वानं मनोहरं साधुदानघोषणपूर्वकम् ॥178॥
	उसके घर देवों के हाथसे छोड़ी हुई साढ़े बारह करोड़ रत्‍नों की वर्षा हुई, फूल बरसे, मन्‍दता आदि तीन गुणों से युक्‍त वायु चलने लगी, मेघोंके भीतर छिपे देवों के द्वारा ताडित दुन्‍दुभियोंका सुन्‍दर शब्‍द होने लगा और आपने बहुत अच्‍छा दान दिया यह घोषणा होने लगी ॥177-178॥

एवं तपस्‍यतस्‍यस्‍य षट्पन्‍चाशद्दिनप्रमे । छद्मस्‍थसमये याते गिरौ रैवतकाभिधे ॥179॥
षष्‍ठोपवासयुक्‍तस्‍य महावेणोरध: स्थिते: । पूर्वेऽह्नयश्‍वयुजे मासि शुक्‍लपक्षादिमे दिने ॥180॥
चित्रायां केवलज्ञानमुदपद्यत सर्वगम् । पूजयन्ति स्‍म तं देवा: केवलावगमोत्‍सवे ॥181॥
	इस प्रकार तपस्‍या करते हुए जब उनकी छद्मस्‍थ अवस्‍थाके छप्‍पन दिन व्‍यतीत हो गये तब एक दिन वे रैवतक (गिरनार) पर्वतपर तेलाका नियम लेकर किसी बड़े भारी बाँसके वृक्ष के नीचे विराजमान हो गये । निदान, आसौज कृष्‍ण पडिमाके दिन चित्रा नक्षत्र में प्रात:काल के समय उन्‍हें समस्‍त पदार्थों को विषय करनेवाला केवलज्ञान उत्‍पन्‍न हुआ । देवों ने केवलज्ञान कल्‍याणका उत्‍सवकर उनकी पूजा की ॥179-181॥

वरदत्‍तादयोऽभूवन्‍नेकादश गणेशिन: । चतु:शतानि पूर्वज्ञा: श्रुतज्ञानाब्धिपारगा: ॥182॥
शून्‍यद्वितयवस्‍वैकैकमितास्‍तस्‍य शिक्षका: । शून्‍यद्वितयपन्‍चैकमितास्त्रिज्ञानलोचना: ॥183॥
तावन्‍त: पन्‍चमज्ञाना विक्रियर्द्धिसमन्विता: । शताधिकसहस्‍त्रं तु मन:पर्ययबोधना: ॥184॥
शतानि नव विज्ञेया वादिनोऽष्‍टशतानि च । अष्‍टादशसहस्‍त्राणि ते सर्वेऽपि समुच्चिता: ॥185॥
यक्षी राजीमति: कात्‍यायन्‍यन्‍याश्‍चाखिलार्यिका: । चत्‍वारिंशत्‍सहस्‍त्राणि श्रावका लक्षयेक्षिता: ॥186॥
त्रिलक्षा श्राविका देवा देव्‍यश्‍चासंखययोदिता: । तिर्यन्‍च: संखयया प्रोक्‍ता गणैरेभिर्द्विषण्मितै: ॥187॥
परीतो भव्‍यपद्यानां विकासं जनयन्‍मुहु: । धर्मोपदेशनार्कांशुप्रसरैणाघनाशिना ॥188॥
विश्‍वान् देशान् विह्णत्‍यान्‍ते प्राप्‍य द्वारावर्ती कृती । स्थितो रैवतकोद्याने तन्निशम्‍यान्‍त्‍यकेशव: ॥189॥
बलदेवश्‍च सम्‍प्राप्‍य स्‍वसर्वर्द्धिसमन्वितौ । वन्दित्‍वा श्रु तधर्माणौ प्रीतवन्‍तौ ततो हरि: ॥190॥
	उनकी सभा में वरदत्‍तको आदि लेकर ग्‍यारह गणधर थे, चार सौ श्रुतज्ञानरूपी समुद्र के पारगामी पूर्वोंके जानकार थे, ग्‍यारह हजार आठ सौ शिक्षक थे, पन्‍द्रह सौ तीन ज्ञान के धारक थे, इतने ही केवलज्ञानी थे, ग्‍यारह सौ विक्रियाऋद्धि के धारक थे, नौ सौ मन:पर्ययज्ञानी थे और आठ सौ वादी थे । इस प्रकार सब मिलाकर उनकी सभा में अठारह हजार मुनिराज थे । यक्षी, राजीमती, कात्‍यायनी आदि सब मिला कर चालीस हजार आर्यिकाएँ थीं, एक लाख श्रावक थे, तीन लाख श्राविकाएँ थीं, असंख्‍यात देव - देवियाँ थीं और संख्‍यात तिर्यन्‍च थे । इस तरह बारह सभाओं से घिरे हुए भगवान् नेमिनाथ, पापोंको नष्‍ट करने वाले, धर्मोपदेश रूपी सूर्यकी किरणोंके प्रसारसे भव्‍य जीव रूपी कमलों को बार-बार विकसित करने हुए समस्‍त देशों में घूमे थे । अन्‍त में कृतकृत्‍य भगवान् द्वारावती नगरी में आकर रैवतक गिरिके उद्यानमें विराजमान हो गये । अन्तिम नारायण कृष्‍ण तथा बलदेवने जब यह समाचार सुना तब वे अपनी समस्‍त विभूतिके साथ उनके पास गये । वहाँ जाकर उन दोनोंने वन्‍दना की, धर्म का स्‍वरूप सुना और प्रसन्‍नता का अनुभव किया ॥182-190॥

प्राहुर्नास्‍तीति यं केचित् केचिन्नित्‍यं क्षणस्थितिम् । केचित्‍केचिदणुं चाणो: केचिच्‍छयामाकसम्मितम् ॥191॥
केचिदंगुष्‍ठमातव्‍यं योजनानां समुच्छ्रितम् । केचिच्‍छतानि पन्‍चैव केचिद्रगनवद्विभुम् ॥192॥
केचिदेकं परेनाना परेऽज्ञमपरेऽन्‍यथा । तं जीवाख्‍यं प्रतिप्राय: सन्‍देहोऽस्‍तीत्‍यधीश्‍वरम् ॥193॥
पप्रच्‍छ सोऽपि नैतेषु कोऽपि विद्धयस्‍य लक्षणम् । ध्रौव्‍योत्‍पादव्‍ययात्‍मासौ गुणी सूक्ष्‍म: स्‍वकृत्‍यभुक् ॥194॥
ज्ञातात्‍तदेहसम्‍मेय: स्‍वसंवेद्य: सुखादिभि: । अनादिकर्मसम्‍बनध: सरन् गतिचतुष्‍टये ॥195॥
कालादिलब्धिमासाद्य भव्‍यो नष्‍टाष्‍टकर्मक: । सम्‍यक्‍त्‍वाद्यष्‍टकं प्राप्‍य प्राग्‍देहपरिमाणधृत् ॥196॥
उर्ध्‍वव्रज्‍यास्‍वभावत्‍वाज्‍जगन्‍मूर्धनि तिष्‍ठति । इति जीवस्‍य सद्भावं जगाद जगतां गुरू: ॥197॥
	तदनन्‍तर श्रीकृष्‍णने कहाकि हे भगवन् ! कोई तो कहते हैं कि जीव नाम का पदार्थ है ही नहीं, कोई उसे नित्‍य मानते हैं, कोई क्षणस्‍थायी मानते हैं, कोई अणु से भी सूक्ष्‍म मानते हैं ? कोई श्‍यामाक नामक धान्‍य के बराबर मानते हैं, कोई एस अंगुष्‍ठ प्रमाण मानते हैं, कोई पाँचसौ योजन मानते हैं, कोई आकाशकी तरह व्‍यापक मानते हैं ? कोई एक मानते हैं, कोई नाना मानते हैं, कोई अज्ञानी मानते हैं और कोई उसके विपरीत ज्ञानसम्‍पन्‍न मानते हैं । इसलिए हे भगवन्, मुझे जीव तत्‍त्‍वके प्रति संदेह हो रहा है, इस प्रकार श्रीकृष्‍णने भगवान् से पूछा । भगवान् उत्‍तर देने लगे कि जीव तत्‍त्‍वके विषय में अब तक आप लोगोंने जो विकल्‍प उठाये हैं उनमेंसे इस जीव का एक भी लक्षण नहीं है यह आप निश्चित समझिए । यह जीव उत्‍पाद व्‍यय तथा ध्रौव्‍यसे युक्‍त है, गुणवान् है, सूक्ष्‍म है, अपने किये हुए कर्मों का फल भोगता है, ज्ञाता है, ग्रहण किये शरीर के बराबर है, सुख - दु:ख आदिसे इसका संवेदन होता है, अनादि काल से कर्मबद्ध होकर चारों योनियोंमें भ्रमण कर रहा है । यदि यह जीव भव्‍य होता है तो कालादि लब्धियोंका निमित्‍त पाकर ज्ञानावरणादि आठ कर्मों का क्षय हो जानेसे सम्‍यक्‍त्‍व आदि आठ गुण प्राप्‍त कर लेता है और मुक्‍त होकर चरम शरीर के बराबर हो जाता है । चूँकि इस जीव का स्‍वभाव ऊर्ध्‍वगमनका है इ‍सलिए वह तीन लोक के ऊपर विद्यमान रहता है । इस प्रकार जगद्गुरू 
भगवान् नेमिनाथ ने जीव के सद्भाव का निरूपण किया ॥191-197॥

तन्निशम्‍यास्तिका: सर्वे तथेति प्रतिपेदिरे । अभव्‍या दूरभव्‍याश्‍च मिथ्‍यात्‍वोदयदूषिता: ॥198॥
नामुन्‍चन्‍केचनानादिवासनां भववर्धनीम् । देवकी च तथापृच्‍छद्वरदत्‍तगणेशिनम् ॥199॥
भगवन्‍मद्रृहं द्वौ द्वौ भूत्‍वा भिक्षार्थमागता: । बान्‍धवेष्विव षट्स्‍वेषु स्‍नेह: किमिति जातवान् ॥200॥
	उसे सुन कर जो भव्‍य जीव थे, उन्‍होंने जैसा भगवान् ने कहा था वैसा ही मान लिया परन्‍तु जो अभव्‍य अथवा दूरभव्‍य थे वे मिथ्‍यात्‍वके उदय से दूषित होने के कारण संसार को बढ़ानेवाली अपनी अनादि वासना नहीं छोड़ सके । तदनन्‍तर देवकीने वरदत्‍त गणधरसे पूछा कि हे भगवन् ! मेरे घर पर दो दो करके छह मुनिराज भिक्षाके लिए आये थे उन छहोंमें मुझे कुटुम्बियों जैसा स्‍नेह उत्‍पन्‍न हुआ था सो उसका कारण क्‍या है ? ॥198-200॥

इति सोऽपि कथामित्‍थं वक्‍तुं प्रारब्‍धवान्‍गणी । जम्‍बूपलक्षिते द्वीपे क्षेत्रेऽस्मिन्‍मथुरापुरे ॥201॥
शौर्यदेशाधिप: शूरसेनो नाम महीपति: । तत्रैव भानुदत्‍ताख्‍यश्रेष्ठिन: सप्‍त सूनव: ॥202॥
मातैषां यमुनादत्‍ता सुभानु: सकलाग्रिम: । भानुकीर्तिस्‍ततो भानुषेणोऽभूद्भानुशूरवाक् ॥203॥
पन्‍चम: शूरदेवाख्‍य: शूरदत्‍तस्‍ततोऽप्‍यभूत् । सप्‍तम: शूरसेनाख्‍य: पुत्रैस्‍तैस्‍तावलंकृतौ ॥204॥
स्‍वपुण्‍यफलसारेण जग्‍मतुर्गृहमेधिताम् । धर्ममन्‍येद्युरभ्‍यर्णादाचार्याभयनन्दिन: ॥205॥
श्रुत्‍वा नृपो वणिड़्मुख्‍योऽप्‍यग्रहीष्‍टां सुसंयमम् । जिनदत्‍तार्यिकाभ्‍यर्णे श्रेष्ठिभार्या च दीक्षिता ॥206॥
	इस प्रकार पूछने पर गणधर भी उस कथाको इस प्रकार कहने लगे कि इसी जम्‍बूद्वीप के भरतक्षेत्र सम्‍बन्‍धी मथुरा नगर में शौर्य देशका स्‍वामी शूरसेन नाम का राजा रहता था । उसी नगर में भानुदत्‍त सेठके सात पुत्र हुए थे । उनकी माताका नाम यमुनादत्‍ता था । उन सात पुत्रों में सुभानु सबसे बड़ा था, उससे छोटा भानुकीर्ति, उससे छोटा भानुशूर, पाँचवा शूरदेव, उससे छोटा शूरदत्‍त, सातवाँ शूरसेन था । इन सातों पुत्रोंसे माता - पिता दोनों ही सुशोभित थे और वे अपने पुण्‍य कर्म के फलस्‍वरूप गृहस्‍थ धर्म को प्राप्‍त हुए थे । किसी दूसरे दिन आचार्य अभयनन्‍दीसे धर्म का स्‍वरूप सुन कर राजा शूरसेन और सेठ भानुदत्‍त दोनोंने उत्‍कृष्‍ट संयम धारण कर लिया । इसी प्रकार सेठकी स्‍त्री यसुनादत्‍ताने भी जिनदत्‍ता नाम की आर्यिकाके पास दीक्षा धारण कर ली ॥201-206॥

सप्‍तव्‍यसनसम्‍पन्‍ना जाता: सप्‍तापि तत्‍सुता: । पापान्‍मूलहरा भूत्‍वा राज्ञा निर्वासिता: पुरात् ॥207॥
	माता - पिता के चले जानेपर सेठके सातों पुत्र सप्‍त व्‍यसनोंमें आसक्‍त हो गये । उन्‍होंने पापमें पड़कर अपना सब मूलधन नष्‍ट कर दिया और ऐसी दशामें राजा ने  भी उन्‍हें अपने देशसे बाहर निकाल दिया॥207॥

अवम्तिविषयं गत्‍वा विशालाया: श्‍मशानके । शूरसेनमवस्‍थाप्‍य शेषाश्‍चोरयितुं पुरम् ॥208॥
	अब वे अवन्तिदेशमें पहुँचे और उज्‍जयिनी नगरी के श्‍मशानमें छोटे भाई शूरसेनको बैठा कर बाकी छह भाई चोरी करने के लिए नगरी में प्रविष्‍ट हुए ॥208॥

प्राविशन्‍प्रकृतं तस्मिन्निदमन्‍यदुपस्थितम् ।  तत्‍पुराधिपतिर्भूपो बभूव वृषभध्‍वज: ॥209॥
भृत्‍यो दृढप्रहार्याख्‍य: स सहस्‍त्रभट: पटु: । वप्रश्रीरस्‍य जायाऽऽसीद्वज्रमुष्टिस्‍तयो: सुत: ॥210॥
	उन छहों भाइयोंके चले जानेपर उस श्‍मशानमें एक घटना और घटी जो कि इस प्रकार है-उस समय उज्‍जयिनीका राजा वृषभध्‍वज था, उसके एक दृढ़प्रहार नाम का चतुर सहस्‍त्रभट योद्धा था, उसकी स्‍त्री का नाम वप्रश्री था और उन दोनोंके वज्रमुष्टि नाम का पुत्र था ॥209-210॥

विमलाया: सुता मंगी विमलेन्‍दुविशश्‍च सा । तत्प्रिया भूभुजा सार्द्धं वसन्‍ते वनमन्‍यदा ॥211॥
विहर्तुमुद्यता: सर्वे तत्‍कालसुखलिप्‍सया । वप्रश्री: सह मालाभि: कालाहिं कलशेऽक्षिपत् ॥212॥
स्रुषाभ्‍यसूयया कार्यं नाम नास्ति हि योषिताम् । मंगी चोद्यानयानार्थं मालादानसमुद्यता ॥213॥
	उसी नगर में विमलचन्‍द्र सेठकी विमला स्‍त्रीसे उत्‍पन्‍न हुई मंगी नाम की पुत्री थी, वह वज्रमुष्टिकी प्रिया हुई थी । किसी एक दिन बसन्‍त ऋतुमें उस समयका सुख प्राप्‍त करने की इच्छा से सब लोग राजा के साथ वन में जानेके लिए तैयार हुए । मंगी भी जानेके लिए तैयार हुई । उसने माला के लिए कलशमें हाथ डाला परन्‍तु उसकी सास वप्रश्रीने बहूकी ईर्ष्‍यासे एक काला साँप माला के साथ उस कलशमें पहलेसे ही रख छोड़ा था सो ठीक ही है क्‍योंकि ऐसा कौन सा कार्य है जिसे स्त्रियाँ नहीं कर सकें ॥211-213॥

दष्‍टा वसन्‍तकालोग्रविषेण विषभर्तृणा । विषव्‍याप्‍तशरीरत्‍वादस्‍पन्‍दाभूदसौ तदा ॥214॥
	वसन्‍त ऋतुके तीव्र विषवाले साँपने उस मंगीको हाथ डालते ही काट खाया जिससे उसके समस्‍त शरीर में विष फैल गया और वह उसी समय निश्‍चेष्‍ट हो गई ॥214॥

पलालवर्त्‍या सावेष्‍ढय स्‍त्रुषां प्रेतवनेऽत्‍यजत् । वज्रमुष्टिर्वनक्रीडाविरामेऽभ्‍येत्‍य पृष्‍टवान् ॥215॥
मंगी क्‍केत्‍याकुलो माताप्‍यसद्वार्तां न्‍यवेदयत् । सशोक: ससमुत्‍खातनिशातकरवालधृत् ॥216॥
	वपश्री, बहूको पयालसे लपेट कर श्‍मशानमें छोड़ आई । जब वज्रमुष्टि वनक्रीड़ा समाप्‍त होने पर लौट कर आया तो उसने आकुल होकर अपनी माँसे पूछा कि मंगी कहाँ है ? माताने झूटमूठ कुछ उत्‍तर दिया परन्‍तु उससे वह संतुष्‍ट नहीं हुआ । मंगीके नहीं मिलनेसे वह बहुत दु:खी हुआ और नंगी तीक्ष्‍ण तलवार लेकर ढूँढ़नेके लिए रात्रिमें ही चल पड़ा ॥215-216॥

तामन्‍वेष्‍टुं व्रजत्रात्रौ श्‍मशाने योगमास्थितम् । वरधर्ममुनिं दृष्‍ट्वा नमद्भक्‍त्‍या कृतान्‍जलि: ॥217॥
यदि पूज्‍य प्रियां प्रेक्षे सहस्‍त्रदलवारिजै: । त्‍वां समभ्‍यर्चयिष्‍यामीत्‍याशास्‍य गतवांस्‍तदा ॥218॥
वीक्षते स्‍म प्रियामीषच्‍चेतनां विषदूषिताम् । पलालवर्ति मुक्‍त्‍वाशु समानीयान्तिकं मुने: ॥219॥
	उस समय श्‍मशानमें वरधर्म नाम के मुनिराज योग धारण कर विराजमान थे । वज्रमुष्टिने भक्ति से हाथ जोड़ कर उनके दर्शन किये और कहा कि हे पूज्‍य ! यदि मैं अपनी प्रियाको देख सकूंगा तो सहस्‍त्रदल वाले कमलोंसे आपकी पूजा करूँगा। ऐसी प्रतिज्ञा कर वज्रमुष्टि आगे गया । आगे चलकर उसने जिसे कुछ थोड़ी सी चेतना बाकी थी, ऐसी विषसे दूषित अपनी प्रिया देखी । वह शीघ्र ही पयाल हटाकर उसेमुनिराज के समीप ले आया ॥217-219॥

तेन तत्‍पादसंपर्शभेषजेनाविषीकृता । सापि सद्य: समुत्‍थाय प्रियस्‍य प्रीतिमातनोत् ॥220॥
	और मुनिराज के चरण-कमलोंके स्‍पर्श रूपी ओषधिसे उसने उसे विषरहित कर लिया । मंगीने भी उठकर अपने पतिका आनन्‍द बढ़ाया ॥220॥

गुरूप्रीतमनस्‍यस्मिन्‍नम्‍भोजार्थं गते सति । शूरसेनस्‍तदा सर्वं तत्‍कर्मान्‍तर्हितो द्रमै: ॥221॥
	तदनन्‍तर गुरूदेव के ऊपर जिसका मन अत्‍यन्‍त प्रसन्‍न है ऐसा वज्रमुष्टि इधर सहस्‍त्रदल कमल लानेके लिए चला गया । उधर वृक्षोंसे छिपा हुआ शूरसेन यह सब काम देख रहा था ॥221॥

वीक्ष्‍य मंगया: परीक्ष्‍यार्थं तदभ्‍यर्णमुपागत: । स्‍वांगसन्‍दर्शनं कृत्‍वा मधुरालापचेष्टितै: ॥222॥
लीलावलोकनैर्हासैर्व्‍यधाद्विस्रम्‍भणं भृशम् । साप्‍याह भवता सार्धमागमिष्‍यामि मां भवान् ॥223॥
गृहीत्‍वा यात्विति व्‍यक्‍तं श्रुत्‍वा तत्‍त्‍वत्‍पतेरहम् । बिभेमि तन्‍न वक्‍तव्‍यमिति तेनाभिलाषिता ॥224॥
	वह मंगीकी परीक्षा करने के लिए उसके पास आया और उसने उसे अपना शरीर दिखाकर मी‍ठी बातों, चेष्‍टाओं, लीलापूर्ण विलोकनों और हँसी मजाक आदिसे शीघ्र ही अपने वश कर लिया । वह शूरसेनने कहने लगी कि मैं आपके साथ चलूँगी, आप मुझे लेकर चलिए । मंगीकी बात सुनकर उसने स्‍पष्‍ट कहा कि मैं तुम्‍हारे पतिसे डरता हूँ इसलिए तुम्‍हें ऐसी बात नहीं कहनी चाहिए । उत्‍तरमें मांगीने कहा कि तुम डरो मत, वह नीच डरपोंक तुम्‍हारा क्‍या कर सकता है ? फिर भी जिससे तुम्‍हारी कुछ हानि न हो वह काम मैं किये देती हूँ ॥222-224॥

मा भैषीस्‍त्‍वं वराकोऽसौ किं करिष्‍यति भीलुक: । ततो येन तवापायो न स्‍यात्‍तक्रियते मया ॥225॥
इत्‍यन्‍योन्‍यकथाकाले हस्‍तानीतसरोरूह: । वज्रमुष्टि: समागत्‍य करवालं प्रियाकरे ॥226॥
निधाय मुनिपादाब्‍जद्वयमभ्‍यर्च्‍य भक्तित: । आनमत्‍तं प्रिया तस्‍य प्रहर्तुमसिमुद्दधे ॥227॥
करेण शूरसेनोऽहंस्‍तत्‍करासिं तदैव स: । आच्छिद्य न्‍यपतद्भूमौ शूरसेनकरांगुलिम् ॥228॥
	इस प्रकार इन दोनोंकी परस्‍पर बात-चीत हो रही थी कि उसी समय हाथमें कमल लिये वज्रमुष्टि आ गया । उसने अपनी तलवार तो मंगीके हाथमें दे दी और स्‍वयं वह भक्ति से मुनिराज के दोनों चरण-कमलोंकी पूजा करने के लिए नम्रीभूत हुआ । उसी समय उसकी प्रियाने उसपर प्रहार करने के लिए तलवार उठाई परन्‍तु शूरसेनने उसके हाथसे उसी वक्‍त तलवार छीन ली । इस कर्मसे शूरसेनके हाथकी अंगुलियाँ कट-कट कर जमीन पर गिर गईं ॥226-228॥

वज्रमुष्टिस्‍तदालोक्‍य मा भैषीरित्‍यभाषत । भीताहमिति सा शाठयाददितास्‍मै वृथोत्‍तरम् ॥229॥
	यह देखकर वज्रमुष्टिने कहा कि हे प्रिये ! डरो मत । इसके उत्‍तरमें मंगी ने झूठमूठ ही कह दिया कि हाँ, मैं डर गई थी ॥229॥

तदैव शूरसेनोऽपि भ्रातृभिर्लब्‍धवित्‍तकै: । चौर्येणांग भवद्भागं गृहाणेत्‍युदित: पृथक् ॥230॥
	जिस समय यह सब हो रहा था उसी समय शूरसेनके छह भाई चोरीका धन लेकर आ गये और उससे कहने लगे कि हे भाई ! तू अपना हिस्‍सा ले ले ॥230॥

स भव्‍योऽतिविरक्‍त: सन्‍न धनेन प्रयोजनम् । संसारादतिभीतोऽहं तद्ग्रहिष्‍यामि संयमम् ॥231॥
	परन्‍तु, वह भव्‍य अत्‍यन्‍त विरक्‍त हो चुका था अत: कहने लगा कि मुझे धनसे प्रयोजन नहीं है, मैं तो संसार से बहुत ही डर गया हूं इसलिए संयम धारण करूँगा ॥231॥	

इत्‍यब्रवीदयं हेतु: कस्‍तपोग्रहणे तव । वदेत्‍युक्‍त: स तैश्छिन्‍न निजहस्‍तांगुलिव्रणम् ॥232॥
दर्शयित्‍वाऽवदत्‍सर्वमात्‍ममंगीविचेष्टितम् । तत्‍सुभानु: समाकर्ण्‍य स्‍त्रीनिन्‍दामकरोदिति ॥233॥
	उसकी बात सुनकर भाइयोंने कहा कि तेरे तप ग्रहण करनेका क्‍या कारण है ? सो कह । इस प्रकार भाइयोंके कहनेपर उसने अपने हाथकी कटी हुई अंगुलियोंका घाव दिखाकर मंगी तथा अपने बीचकी सब चेष्‍टाएँ कह सुनाई । उन्‍हें सुनकर सुभानु इस प्रकार स्त्रियोंकी निन्‍दा करने लगा ॥232-233॥

स्‍थानं ता एव निन्‍दाया: परत्रासक्तिमागता: । वर्णमात्रेण राजन्‍त्‍यो रज्‍जयन्‍त्‍योऽपरान् भृशम् ॥234॥
आदाय कृत्रिमं रागं रागिणां नयनप्रिया: । बिभ्रतीह भृशं भाषारम्‍याश्चित्राकृती: स्त्रिय: ॥235॥
	कि पर पुरूषमें आसक्तिको प्राप्‍त हुई स्त्रियाँ ही निन्‍दाका स्‍थान हैं । ये वर्ण मात्रसे सुन्‍दर दिखती हैं और दूसरे पुरूषोंको अत्‍यन्‍त राग युक्‍त कर लेती हैं । ये बनावटी प्रेमसे ही रागी मनुष्‍यों के नेत्रोंको प्रिय दिखती हैं और अनेक प्रकार के आभूषणोंसे रमणीय चित्र विचित्र वेष धारण करती हैं ॥234-235॥

सुखं विषयजं प्राप्‍तुं प्राप्‍तमाधुर्यमालिका: । किंपाकफलमाला वा कान्‍न हन्‍युर्मनोरमा: ॥236॥
	ये विषय-सुख करने के लिए तो बड़ी मधुर मालूम होती हैं परन्‍तु अन्‍त में किंपाक फलके समूह के समान जान पड़ती हैं । आचार्य कहते हैं कि ये स्त्रियाँ किन्‍हें नहीं नष्‍ट कर सकती हैं अर्थात् सभीको नष्‍ट कर सकती हैं ॥236॥

मातर: केवलं नैता: प्रजानामेव योषित: । दोषाणामपि दु:शिक्षा दुर्विद्या इव दु:खदा: ॥237॥
	ये स्त्रियाँ केवल अपने पुत्रोंकी ही माताएँ नहीं हैं किन्‍तु दोषोंकी भी माताएँ हैं और जिस प्रकार बुरी शिक्षासे प्राप्‍त हुई बुरी विद्याएँ दु:ख देती हैं उसी प्रकार दु:ख देती हैं ॥337॥

मृदव: शीतला: श्‍लक्ष्‍णा: प्राय: स्‍पर्शसुखप्रदा: । भुजंगयो वांगना: प्राणहारिण्‍य: पापरूपिका: ॥238॥
	ये स्त्रियाँ य‍द्यपि कोमल हैं, शीतल हैं, चिकनी हैं और प्राय: स्‍पर्शका सुख देनेवाली हैं तो भी सर्पिणियोंके समान प्राण हरण करनेवाली तथा पाप रूप हैं ॥238॥

हन्‍याद्दन्‍तान्‍तसंक्रान्‍तं विषं विषभृतां न वा । सर्वांगं सहजाहार्यं कान्‍तानां हन्ति सन्‍ततम् ॥239॥
	साँपोंका विष तो उनके दाँतोंके अन्‍त में ही रहता है फिर भी वह किसीको मारता है और किसीको नहीं मारता है किन्‍तु स्‍त्री का विष उसके सर्व शरीर में रहता है वह उनका सहभावी होने के कारण दूर भी नहीं किया जा सकता और वह हमेशा मारता ही रहता है ॥239॥

परेषां प्राणपर्यन्‍ता: पापिनामप्‍यपक्रिया: । हिंसानामिव कान्‍तानामन्‍तातीता दयाद्विषाम् ॥240॥
	पापी मनुष्‍य दूसरे प्राणियोंका अपकार करते अवश्‍य हैं परन्‍तु उनके प्राण रहते पर्यन्‍त ही करते हैं मरनेके बाद नहीं करते पर दयाके साथ द्वेष रखनेवाली स्त्रियाँ हिंसाके समान मरणोत्‍तर कालमें भी अपकार करती रहती हैं ॥240॥

जातिमात्रेण सर्वाश्‍च योषितो विषमूर्तय: । न ज्ञातमेतन्‍नीतिज्ञै: कुर्वद्भिर्विषकन्‍यका: ॥241॥
	जिन नीतिकारोंने अलगसे विषकन्‍याओंकी रचना की है उन्‍हें यह मालूम नहीं रहा कि सभी स्त्रियाँ उत्‍पत्ति मात्रसे अथवा स्‍त्रीत्‍व जाति मात्रसे विषकन्‍याएँ होती हैं ॥241॥

कौटिल्‍यकोटय: क्रौर्यपर्यन्‍ता: पन्‍चपातका: । नार्योऽनार्या कथं न स्‍युरस्‍युद्यत विचेष्टिता: ॥242॥
	ये स्त्रियाँ कुटिलताकी अ‍न्तिम सीमा हैं, इनकी क्रूरताका पार नहीं है ये सदा पाँच पाप रूप रहती हैं और इनकी चेष्‍टाएँ सदा तलवार उठाये रखनेवाले पुरूषके समान दुष्‍टता पूर्ण रहती हैं फिर ये अनार्थ अर्थात् म्‍लेच्‍छ क्‍यों न कही जावें ॥242॥

ततो निर्विद्य संसारात्‍सानुज: स निजार्जितम् । धनं दत्‍वा स्‍वकान्‍ताभ्‍योव रधर्मात्‍तपोऽगमत् ॥243॥
	इस प्रकार सुभानुने अपने भाइयोंके साथ संसार से विरक्‍त होकर अपना सब कमाया हुआ धन स्त्रियों के लिए दे दिया और उन्‍हीं वरधर्म मुनिराजसे दीक्षा धारण कर ली ॥243॥

जिनदत्‍तार्यिकाभ्‍याशे तद्भार्याश्‍च तपो ययु: । हेतुरासन्‍नभब्‍यानां को वा न स्‍यात्‍तपोग्रहे ॥244॥
	उनकी स्त्रियोंने भी जिनदत्‍ता नामक आर्यिकाके समीप तप ले लिया सो ठीक ही है क्‍यों‍कि निकट भव्‍य जीवों के तप ग्रहण करने में कौन सा हेतु नहीं हो जाता अर्थात् वे अनायास ही तप ग्रहण कर लेते हैं ॥244॥

सप्‍तापि काननेऽन्‍येद्युरूज्‍जयिन्‍या: प्रतिष्ठितान् । वज्रमुष्टि: समासाद्य प्रणम्‍य विधिपूर्वकम् ॥245॥
हेतुना केन दीक्षेयं भवतामित्‍यसौ जगौ । तेऽपि निर्वर्णयामासुर्दीक्षाहेतुं यथागतम् ॥246॥
आर्यिकाणान्‍च दीक्षाया: पृष्‍ट्वा मंगयपि कारणम् । उपाददे तमभ्‍यर्णे प्रव्रज्‍यामाप्‍तबोधिका ॥247॥
वरधर्मयतेर्वज्रमुष्टि: शिष्‍यत्‍वमेयिवान् । प्रान्‍ते सन्‍न्‍यस्‍य सप्‍तासंस्‍त्रायर्स्त्रिशा: स्‍वरादिमे ॥248॥
	दूसरे दिन ये सातों ही भाई उज्‍जयिनी नगरी के उपवन में पधारे तब वज्रमुष्टिने पास जाकर उन्‍हें विधि पूर्वक प्रणाम किया और पूछा कि आप लोगोंने यह दीक्षा किस कारणसे ली है ? उन्‍होंने दीक्षा लेनेका जो यथार्थ कारण था वह बतला दिया । इसी प्रकार वज्रमुष्टिकी स्‍त्री मंगीने भी उन आर्यिकाओंसे दीक्षाका कारण पूछा और यथार्थ ज्ञान प्राप्‍त कर उन्‍हींके समीप दीक्षा धारण कर ली । वज्रमुष्टि वरधर्म मुनिराजका शिष्‍य बन गया । सुभानु आदि सातों मुनिराज आयु के अन्‍त में संन्‍यासमरण कर प्रथम स्‍वर्ग में त्रायस्त्रिंश जातिके देव हुए ॥245–248॥

द्विसागरोपमायुष्‍कास्‍ततश्‍च्‍युत्‍वा स्‍वपुण्‍यत: । भरते धातकीखण्‍डे प्राच्‍यवाक्‍छ्रेणिविश्रुते ॥249॥
नित्‍यालोकपुरे श्रीमच्‍चन्‍द्र चूलमहीपते: । ज्‍यायान्‍देव्‍यां मनोहर्यां सूनुश्चित्रांगदोऽभवत् ॥250॥
	वहाँ दो सागर प्रमाण उनकी आयु थी । वहाँ से चयकर, अपने पुण्‍य प्रभाव से धातकीखण्‍ड द्वीप में भरतक्षेत्र सम्‍बन्‍धी विजयार्थ पर्वत की दक्षिण श्रेणीमें जो नित्‍यालोक नाम का नगर है उसके राजा चन्‍द्रचूलकी मनोहारी रानीसे सुभानुका जीव चित्रांगद नाम का पुत्र हुआ॥249–250॥

इतरेऽपि तयोरेव त्रयस्‍ते जज्ञिरे यमा: । ध्‍वजवाहनशब्‍दान्‍तगरूडौ मणिचूलक: ॥251॥
पुष्‍पचूनाह्णयो नन्‍दनचरो गगनादिकौ । तत्रैव दक्षिणश्रेण्‍यां नृपो मेघपुराधिप: ॥252॥
धनंजयोऽस्‍य सर्वश्रीर्जाया तस्‍या: सुताऽभवत् धनश्री: श्रीरिवान्‍यैषा तत्रैवान्‍यो महीपति: ॥253॥
ख्‍यातो नन्‍दपुराधीशो हरिषेणो हरिर्द्विषाम् । श्रीकान्‍ताऽस्‍य प्रिया तस्‍यां सुतोऽभूद्धरिवाहन: ॥254॥
धनश्रियोऽयं बन्‍धेन मैथुन: प्रथितो गुणै: । तत्रैव भरतेऽयोध्‍यायां स्‍वयंवरकर्मणि ॥255॥
मालां सम्‍प्रापयत्‍प्रीत्‍या धनश्रीर्हरिवाहनम् । चक्रवांस्‍तदयोध्‍यायां पुष्‍पदन्‍तमहीपति: ॥256॥
तस्‍य प्रीतिंकरी देवी तत्‍सूनु: पापपण्डित: । धनश्रियं सुदत्‍तोऽलान्निहत्‍य हरिवाहनम् ॥257॥ 
	बाकी छह भाइयोंके जीव भी इन्‍हीं चनद्रचूल राजा और मनोहरी रानी के दो – दो करके तीन वारमें छह पुत्र हुए । गरूड़ध्‍वज, गरूड़वाहन, मणिचूल, पुष्‍पचूल, गगननन्‍दन और गगनचर ये उनके नाम थे । उसी धातकीखण्‍डद्वीप के पूर्व भरत क्षेत्र में विजयार्ध पर्वत की दक्षिण श्रेणीमें एक मेघपुर नाम का नगर है । उसमें धनंजय राजा राज्‍य करता था । उसकी रानीका नाम सर्वश्री था, उन दोनोंके धनश्री नाम की पुत्री थी जो सुन्‍दरतामें मानो दूसरी लक्ष्‍मी ही थी । उसी विजयार्धकी दक्षिण श्रेणीमें एक नन्‍दपुर नाम का नगर है उसमें शत्रुओं के लिए सिंह के समान राजा हरिषेण राज्‍य करता था । उसकी स्‍त्री का नाम श्रीकान्‍ता था और उन दोनोंके हरिवाहन नाम का पुत्र उत्‍पन्‍न हुआ था । वह गुणों से प्रसिद्ध हरिवाहन नातेमें धनश्रीके भाईका साला था । उसी भरतक्षेत्र के अयोध्‍यानगर में धनश्रीका स्‍वयंवर हुआ उसमें धनश्रीने बड़े प्रेमसे हरिवाहनके गलेमें वरमाला डाल दी । उसी अयोध्‍यामें पुष्‍पदन्‍त नाम का चक्रवर्ती राजा था । उसकी प्रीतिंकरी स्‍त्री थी और उन दोनोंके पापकार्य में पण्डित सुदत्‍त नाम का पुत्र था । सुदत्‍तने हरिवाहनको मार कर धनश्रीको स्‍वयं ग्रहण कर लिया ॥251–257॥

तन्निर्वेगेण चित्रांगदाद्या: सप्‍तापि संयमम् । भूतानन्‍दाख्‍यतीर्थेशपादमूले समाश्रयन् ॥258॥
ते कालान्‍तेऽभवन्‍कल्‍पे तुर्ये सामानिका: सुरा: । सप्‍ताब्‍ध्‍यायु: स्थितिप्रान्‍ते तत: प्रच्‍युत्‍य भारते ॥259॥
कुरूजांगलदेशेऽस्मिन् हास्तिनाख्‍यपुरेऽभवत् । बन्‍धुमत्‍यां सुत: श्‍वेतवाहनाख्‍यवणिक्‍पते: ॥260॥
शंखों नाम धनद्धर्यासौ सुभानुर्धनद: स्‍वयम् । तत्‍पुराधिपतेर्गंगदेवनामधरेशिन: ॥261॥
तद्देव्‍या नन्‍दयशस: शेषास्‍ते यमलास्‍त्रय: । गंगाख्‍यो गंगदेवश्‍च गंगमित्रश्‍च नन्‍दवाक् ॥262॥
सुनन्‍दो नन्दिषेणश्‍च जाता: स्त्रिग्‍धा: परस्‍परम् । गर्भेऽन्‍यस्मिन् महीनाथस्‍तस्‍यामासीन्निरूत्‍सुक: ॥263॥
तदौदासीन्‍यमुत्‍पन्‍नपुत्रहेतुकमित्‍यसौ । न्‍यदिशद्रेवतीं धात्रीं तदपत्‍यनिराकृतौ ॥264॥
	य‍ह सब देखकर चित्रांगद आदि सातों भाई विरक्‍त हो गये और उन्‍होंने श्रीभूतानन्‍द तीर्थंकरके चरणमूल में जाकर संयम धारण कर लिया । आयु का अन्‍त होने पर वे सब चतुर्थ स्‍वर्ग में सामानिक जातिके देव हुए । वहाँ सात सागर की उनकी आयु थी । उसके बाद वहाँसे च्‍युत होकर इसी भरतक्षेत्रके कुरूजांगल देशसम्‍बन्‍धी हस्तिनापुर नगर में सेठ श्‍वेतवाहनके उसकी स्‍त्री बन्‍धुमतीसे सुभानुका जीव शंख नाम का पुत्र हुआ । वह सुभानु धन – सम्‍पदामें स्‍वयं कुबेर था । उसी नगर में राजा गंगदेव रहता था । उसकी स्‍त्री का नाम नन्‍दयशा था, सुभानुके बाकी छह भाइयोंके जीव उन्‍हीं दोनोंके दो – दो कर तीन बारमें छह पुत्र हुए । गंग, गंगदेव, गंगमित्र, नन्‍द, सुनन्‍द, और नन्दिषेण ये उनके नाम थे । ये छहों भाई परस्‍पर में बडे स्‍नेहसे रहते थे । नन्‍दयशाके जब सातवां गर्भ रहा तब राजा उससे उदास हो गया, रानीने राजाकी इस उदासीका कारण गर्भ में आया बालक ही समझा इसलिए उसने रेवती धायको आज्ञा दे दी कि तू इस पुत्रको अलग कर दे ॥258–264॥

तं सा नन्‍दयशोज्‍येष्‍ठबन्‍धुमत्‍यै समर्पयत् । निर्नामकाख्‍यां तत्राप्‍य परेद्युर्नन्‍दने वने ॥265॥
प्रपश्‍यन् सहभुंजानान् पण्‍महीशसुतान् समम् । त्‍वमप्‍यमीभिर्भुंक्ष्‍वेति शंखेन समुदाह्णतम् ॥266॥
स्थितो भोक्‍तुमसौ नन्‍दयशास्‍यं वीक्ष्‍य कोपिनी । कस्‍यायमिति पादेनाहंस्‍तावन्‍वीयतु: शुचम् ॥267॥
शंखनिर्नामकौ राज्ञा कदाचित्‍सह वन्दितुम् । द्र्मसेनमुर्नि याताववधिज्ञानलोचनम् ॥268॥
अभिवन्‍द्य ततो धर्मश्रवणानन्‍तरं पुन: । निर्नामकाय किं नन्‍दयशा: कुप्‍यत्‍यकारणम् ॥269॥
इति शंखेन पृष्‍टोऽसौ मुनिरेवमभाषत । सुराष्‍टविषये राजा गिर्यादिनगराधिप: ॥270॥
अभूच्चित्ररथो नाम तस्‍यामृतरसायन: । सूपकार: पलं पक्‍तुं कुशलोऽस्‍मै प्रतुष्‍टवान् ॥271॥
अदित द्वादशग्रामान्‍ महीशो मांसलोलुप: । स कदाचित्‍सुधर्माख्‍ययत्‍यभ्‍याशे श्रुतागम: ॥272॥
	रेवती भी उत्‍पन्‍न होते ही वह पुत्र नन्‍दयशाकी बड़ी बहिन बन्‍धुमतीके लिए सौंप आई । उसका नाम निर्नामक रक्‍खा गया । किसी एक दिन ये सब लोग नन्‍दनवन में गये, वहाँपर राजा के छहों पुत्र एक साथ खा रहे थे, यह देखकर शंखने निर्नामकसे कहा कि तू भी इनके साथ खा शंखके कहनेसे निर्नामक उनके साथ खानेके लिए बैठा ही था कि नन्‍दयशा उसे देखकर क्रोध करने लगी और यह किसका लड़का है, यह कहकर उसे एक लात मार दी । इस प्रकरणसे शंख और निर्नामक दोनोंको बहुत शोक हुआ । किसी एक दिन शंख और निर्नामक दोनों ही राजा के साथ-साथ अवधिज्ञानी द्रुमसेन नामक मुनिराजकी वन्‍दनाके लिए गये । दोनोंने मुनिराजकी वन्‍दना की, धर्मश्रवण किया और तदनन्‍तर शंखने मुनिराजसे पूछा कि नन्‍दयशा निर्नामकसे अकारण ही क्रोध क्‍यों करती है ? इस प्रकार पूछे जानेपर मुनिराज कहने लगे कि सुराष्‍ट्र देशमें एक गिरिनगर नाम का नगर है । उसके राजाका नाम चित्ररथ था । चित्ररथके एक अमृत - रसायन नाम का रसोइया था । वह मांस पकानेमें बहुत ही कुशल था इसलिए मांसलोभी राजा ने  सन्‍तुष्‍ट होकर उसे बारह गाँव दे दिये थे । एक दिन राजा चित्ररथने सुधर्म नामक मुनिराज के समीप आगमका उपदेश सुना ॥265-272॥

श्रद्धाय बोधिमासाद्य राज्‍यं मेघरथे सुते । नियोज्‍य संयतो जात: सुतोऽपि श्रावकोऽजनि ॥273॥
	उसकी श्रद्धा करनेसे राजा को रत्‍नत्रयकी प्राप्ति हो गई । जिसके फलस्‍वरूप वह मेघरथ पुत्र के लिए राज्‍य देकर दीक्षित हो गया और राजपुत्र मेघरथ भी श्रावक बन गया ॥273॥

तत: सूपकरग्रामानेकशेषं समाहरत् । सोऽन्‍येद्युर्बद्धवैर: सन् सर्वसम्‍भारसंस्‍कृतम् ॥274॥
कोशातकीफलं पक्‍कं मुनीन्‍द्रं तमभोजयत् । ऊर्जयन्‍तगिरौ सोऽपि तन्निमित्‍तं गतासुक: ॥275॥
सम्‍यगाराध्‍य सम्‍भूत: कल्‍पातीतेऽपराजिते । जघन्‍यतद्रतायु: सन्‍नहमिन्‍द्रो म‍हर्द्धिक: ॥276॥
सूपकारोऽपि कालान्‍ते तृतीयनरकं गत: । ततो निर्गत्‍य संसारे सुदु:ख: सुचिरं भ्रमन्‍ ॥277॥
	तदनन्‍तर राजा मेघरथने रसोइयाके पास एकही गाँव बचने दिया, बाकी सब छीन लिये । ‘इन मुनिके उपदेश से ही राजा ने मांस खाना छोड़ा है और उनके पुत्रने हमारे गांव छीने हैं’ ऐसा विचार कर वह रसोइया उक्‍त मुनिराजसे द्वेष रखने लगा । एकदिन उस रसोइयाने सब प्रकार के मसालोंसे तैयार की हुई कडुवी तुमड़ीका आहार उन मुनिराज के लिए करा दिया । जिससे गिरनार पर्वतपर जाकर उनका प्राणान्‍त हो गया । वे समाधिमरण कर अपराजित नामक कल्‍पातीत विमान में वहाँ की जघन्‍य आयु पाकर बड़ी - बड़ी ऋद्धियोंके धारक अहमिन्‍द्र हुए । रसोइया आयु के अन्‍त में तीसरे नरक गया और वहाँसे निकलकर अनेक दु:ख भोगता हुआ चिरकाल तक संसार में भ्रमण करता रहा ॥274-277॥

द्वीपेऽस्मिन्‍ भारते क्षेत्रे विषये मंगलाह्णये । पलाशकूटग्रामस्‍य यक्षदत्‍तगृहेशिन: ॥278॥
सुतो यक्षादिदत्‍तायां यक्षनामा बभूव स: । तयोर्यक्षिलसन्‍ज्ञश्‍च सूनुरन्‍योऽन्‍वजायत ॥279॥
तयो: स्‍वकर्मणा ज्‍येष्‍टो नाम्‍ना निरनुकम्‍पन: । सानुकम्‍पोऽपरोऽज्ञायि जनैरर्थानुसारिभि: ॥280॥
	तदनन्‍तर इसी जम्‍बूद्वीप के भरतक्षेत्र सम्‍बन्‍धी मंगलदेशमें पलाशकूट नगर के यक्षदत्‍त गृहस्‍थके उसकी यक्षदत्‍ता नाम की स्‍त्रीसे यक्ष नाम का पुत्र हुआ । कुछ समय बाद उन्‍हीं यक्षदत्‍त और यक्षदत्‍ताके एक यक्षिल नाम का दूसरा पुत्र भी उत्‍पन्‍न हुआ । उन दोनों भाइयोंमें बड़ा भाई अपने कर्मोंके अनुसार निरनुकम्‍प - निर्दय था इसलिए लोग उसे उसकी क्रियाओं के अनुसार निरनुकम्‍प कहते थे और छोटा भाई सानुकम्‍प था – दया सहित था इसलिए लोग उसे सानुकम्‍प कहा करते थे ॥278-280॥

कदाचित्‍सानुकम्‍पेन वार्यमाणोऽपि सोऽपर: । मार्गस्थितान्‍धसर्पस्‍य दयादूरो वृथोपरि ॥281॥
राकटं भाण्‍डसम्‍पूर्ण बलीवर्दैरयोजयत् । सर्पस्‍तन्‍मर्दितोऽकामनिर्जरो विगतासुक: ॥282॥
	किसी एक दिन दोनों भाई गाड़ीमें बैठकर कहीं जा रहे थे । मार्ग में एक अन्‍धा साँप बैठा था । सानुकम्‍पके रोकनेपर भी दया से दूर रहनेवाले निरनुकम्‍पने उस अन्‍धे साँपपर बर्तनोंसे भरी गाड़ी बैलोंके द्वारा चला दी । उस गाड़ीके भार से साँप कट गया और अकामनिर्जरा करता हुआ मर गया ॥281–282॥

पुरे श्‍वेतविकानाम्नि वासवस्‍य महीपते: । वसुन्‍धर्यां सुता नन्‍दयशा: समुदपाद्यसौ ॥283॥
	मरकर श्‍वेतविका नाम के नगर में वहाँके राजा वासवके उसकी रानी वसुन्‍धरासे नन्‍दयशा नाम की पुत्री हुआ ॥283॥

पुनर्निरनुकम्‍पश्‍च भ्रात्रा दु:खनिमित्‍तकम् । त्‍वयेदृशं न कर्तव्‍यमित्‍युक्‍त: शममागत: ॥284॥
	छोटे भाई सानुकम्‍पने निरनुकम्‍प नामक अपने बड़े भाईको फिर भी समझाया कि आपके लिए इस प्रकार दूसरोंको दु:ख देनेवाला कार्य नहीं करना चाहिए’ इस प्रकार समझाये जानेपर वह शान्‍तिको प्राप्‍त हुआ ॥284॥

स्‍वायुरन्‍ते समुत्‍पन्‍न: सोऽयं निर्नामकाख्‍यया । तत: पूर्वभवोपात्‍तपापस्‍य परिपाकत: ॥285॥
जायते नन्‍दयशस: कोपो निर्नामकं प्रति । इति तस्‍य वच: श्रुत्‍वा ते निर्वेगपरायणा: ॥286॥
नरेन्‍द्रषट्सुता दीक्षां शंखो निर्नामकोऽप्‍ययु: । तथा नन्‍दयशा रेवतीनामादित संयमम् ॥287॥
सुव्रताख्‍यार्यिकाभ्‍याशे पुत्रस्‍नेहाहितेच्‍छया । अन्‍यजन्‍मनि चामीषामेव लाभे च वर्धने ॥288॥
ते निदानं विमूढत्‍वादुभे चाकुरूतां समम् । तत: सर्वे तप: कृत्‍वा समाराध्‍य यथोचितम् ॥289॥
महाशुक्रे समुत्‍पन्‍ना: प्रान्‍ते सामानिका: सुरा: । षोडशाब्‍ध्‍युपमायुष्‍का दिव्‍यभोगवशीकृता: ॥290॥
	वही निरनुकम्‍प आयु के अन्‍त में मरकर यह निर्नामक हुआ है । पूर्वभवमें उपार्जन किये हुए पापकर्म के उदय से ही नन्‍दयशाका निर्नामकके प्रति क्रोध रहता है । राजा द्रुमसेनके यह वचन सुनकर राजा के छहों पुत्र, शंख तथा निर्नामक सब विरक्‍त हुए और सभीने दीक्षा धारण कर ली । इसी प्रकार पुत्रों के स्‍नेहसे उत्‍पन्‍न हुई इच्छा से रानी नन्‍दयशा तथा रेवती धायने भी सुव्रता नामक आर्यिकाके समीप संयम धारण कर लिया । किसी एक दिन उन दोनों आर्यिकाओंने मूर्खतावश निदान किया । नन्‍दयशाने तो यह निदान किया कि ‘आगामी जन्‍ममें भी ये मेरे पुत्र हों’ और रेवतीने निदान किया कि ‘मैं इनका पालन करूँ’ । तदनन्‍तर तपश्‍चर्या कर और अपनी योग्‍यताके अनुसार आराधनाओंकी आराधनाकर आयु के अन्‍त में वे सब महाशुक स्‍वर्ग में सामानिक जातिके देव हुए । वहाँ सोलह सागर की उनकी आयु थी और सब दिव्‍य भोगों के वशीभूत रहते थे ॥285–290॥

तत: प्रच्‍युत्‍य शंखोऽभूद्वलदेवो हलायुध: । मृगावत्‍याख्‍यविषये दशार्णपुरभूपते: ॥291॥
देवसेनस्‍य चोत्‍पन्‍ना धनदेव्‍याश्‍च देवकी । त्‍वं सा नन्‍दयशा: स्‍त्रीत्‍वमुपगम्‍य निदानत: ॥292॥
	वहाँसे च्‍युत होकर शंखका जीव हलका धारण करनेवाला बलदेव हुआ है और नन्‍दयशा जीव मृगावती देश के दशार्णपुर नगर के राजा देवसेनके रानी धनदेवीसे देवकी नाम की पुत्री पैदा हुई है । निदान – बन्‍धके कारण ही तू स्‍त्रीपर्यायको प्राप्‍त हुई है ॥291–292॥

भद्रिलाख्‍यपुरे देशे मलयेऽजनि रेवती । सुदृष्‍टे: श्रेष्ठिन: श्रेष्‍ठा श्रेष्ठिनी सालकाख्‍यया ॥293॥
प्राक्‍तना: षट्कुमाराश्‍च यमा भूतास्‍तव त्रय: । तदानीमेव शक्रस्‍य निदेशात्‍कसतो भयात् ॥294॥
ते नैगमर्षिणा नीता: श्रेष्ठिन्‍या न्‍वलकाख्‍यया । वर्धिता देवदत्‍तश्‍च देवपालोऽनुजस्‍तत: ॥295॥
अनीकदत्‍तश्‍चानीकपाल: शत्रुघ्‍नसन्‍ज्ञक: । जितशत्रुश्‍च जन्‍मन्‍येवात्र निर्वृतिगामिन: ॥296॥
	रेवतीका जीव मलय देशके भद्रिलपुर नगर में सुदृष्टि सेठकी अलका नाम की सेठानी हुई है । पहलेके छहों पुत्रों के जीव दो दो करके तीन बारमें तेरे छह पुत्र हुए । उसी समय इन्‍द्र की आज्ञा से कंसके भयके कारण नैगमर्षिं देवने उन्‍हें अलका सेठानीके घर रख दिया था इसलिए अलकाने ही उन पुत्रोंका पालन किया है । देवदत्‍त, देवपाल, अनीकदत्‍त, अनीकपाल, शत्रुघ्र और जितशत्रु ये उन छहों पुत्रों के नाम हैं, ये सभी इसी भव से मोक्ष प्राप्‍त करेंगे ॥293–296॥

नवे वयसि दीक्षित्‍वा भिक्षार्थं पुरमागता: । त्‍वया दृष्‍टास्‍ततस्‍तेषु स्‍नेहो जन्‍मान्‍तरागत: ॥297॥
	ये सब नई अवस्‍था में ही दीक्षा लेकर भिक्षाके लिए नगर में आये थे इसलिए इन्‍हें देखकर तेरा 
पूर्वजन्‍मसे चला आया स्‍नेह इनमें उत्‍पन्‍न हो गया है ॥297॥

स्‍वयम्‍भूकेशवैश्‍वर्यं तप:काले निरीक्ष्‍य स: । निर्नामकसुतस्‍तेऽद्य कंसशत्रुरजायत ॥298॥
	पूर्व जन्‍ममें जो तेरा निर्नामक नाम का पुत्र था उसने तपश्‍चरण करते समय स्‍वयंभू नारायणका ऐश्‍वर्य देखकर निदान किया था अत: वह कंसका मारनेवाला श्री कृष्‍ण हुआ है ॥298॥

त्‍वं कुतस्‍ते कुत: कोऽयं सम्‍बन्‍धो निर्निबन्‍धन: । विधेर्विलसितं चित्रमगम्‍यं योगिनामपि ॥299॥
इति नैसर्गिकाशेषभव्‍यानुग्रहभावुक: । न्‍यगदद्भगवानेवं भक्‍तयावन्‍दत देवकी ॥300॥
	गणधर देव देवकीसे कहते हैं कि ‘हे देवकी ! तू कहाँ से आई ? तेरे ये पुत्र कहाँ से आये ? और बिना कारण ही इनके साथ यह सम्‍बन्‍ध कैसे आ मिला ? इसलिए जान पड़ता है कि कर्म का उदय बड़ा विचित्र है और योगियोंके द्वारा भी अगम्‍य है’ ! इस प्रकार स्‍वभावसे ही समस्‍त भव्‍य जीवोंका उपकार करनेवाले गणधर भगवान् ने यह सब कथा कही । कथा सुनकर देवकीने उन्‍हें बड़ी भक्ति से वन्‍दना की ॥299-300॥

अथानन्‍तरमेवैनं सत्‍यभामापि भाक्तिकी । स्‍वपूर्वभवसम्‍बन्‍धमप्राक्षीदक्षरावधिम् ॥301॥
	तदनन्‍तर - भक्ति से भरी सत्‍यभामाने भी, अक्षरावधिको धारण करनेवाले गणधर भगवान् से अपने पूर्व भवोंका सम्‍बन्‍ध पूछा ॥301॥

सोऽपि व्‍यापारयामास तदभीष्‍टनिवेदने । न हेतु: कृतकृत्‍यानामस्‍त्‍यन्‍योऽनुग्रहाद्विना ॥302॥
	तब गणधर भगवान् भी उसका अभीष्‍ट कहने लगे सो ठीक ही है क्‍योंकि कृतकृत्‍य मनुष्‍योंका अनुग्रहको छोड़कर और दूसरा कार्य नहीं रहता है ॥302॥

शीतलाख्‍यजिनाधीशतीर्थे धर्मे विनड़्क्ष्‍यति । भद्रिलाख्‍यपुराधीशो नाम्‍ना मेघरथो नृप:॥303॥
प्रेयसी तस्‍य नन्‍दाख्‍या भूतिशर्मा द्विजाग्रणी: । तस्‍यासीत्‍कमला पत्‍नी मुण्‍डशालायनस्‍तयो: ॥304॥
तनुजो वेदवेदांगपारगो भोगसक्‍तधी: । वृथा तप:परिक्‍लेशो मूर्खैरेष प्रकल्पित: ॥305॥
निर्धनै: परलोकार्थं स्‍वयं साहसशालिभि: । भूसुवर्णादिदानेन सुखमिष्‍टमवाप्‍यते ॥306॥
इतीत्‍यादिकुदृष्‍टान्‍तकुहेतुनिपुणैर्नृपम् । कायक्‍लेशासहं वाक्‍यैरयथार्थमबूबुधत् ॥307॥
तथा परांश्‍च दुर्बुद्धीन् बोधयन् जीवितावधौ । भूत्‍वा सप्‍तस्‍वधोभूमिष्वतस्तिर्यक्षु च क्रमात् ॥308॥
	वे कहने लगे कि शीतलनाथ भगवान् के तीर्थ में जब धर्म का विच्‍छेद हुआ तब भद्रिलपुर नगर में राजा मेघरथ राज्‍य करता था, उसकी रानीका नाम नन्‍दा था । उसी समय उस नगर में भूतिशर्मा नाम का एक श्रेष्‍ठ ब्राह्मण था, उसकी कमला नाम की स्‍त्री थी और उन दोनोंके मुण्‍डशालायन नाम का पुत्र था । मुण्‍डशालायन यद्यपि वेदवेदांगका पारगामी था परन्‍तु साथ ही उसकी बुद्धि हमेशा भोगोंमें आसक्‍त रहती थी इसलिए वह कहा करता था कि तप का क्‍लेश उठाना व्‍यर्थ है, जिनके पास धन नहीं है ऐसे साहसी मूर्ख मनुष्‍योंने ही परलोक के लिए इस तप के क्‍लेशकी कल्‍पना की है । वास्‍तवमें पृथिवीदान – सुवर्ण - दान आदिसे ही इष्‍ट सुख प्राप्‍त होता है । इस प्रकार उसने अनेक कुदृष्‍टान्‍त और कुहेतुओं के बतलानेमें निपुण वाक्‍योंके द्वारा कायक्‍लेशके सहनेमें असमर्थ राजा को झूठमूठ उपदेश दिया । राजा को ही नहीं, अन्‍य दुर्बुद्धि मनुष्‍यों के लिए भी वह अपने जीवन भर ऐसा ही उपदेश देता रहा । अन्‍त में मर कर वह सातवें नरक गया । वहाँसे निकल कर तिर्यन्‍च हुआ । इस तरह नरक और तिर्यन्‍च गतिमें घूमता रहा ॥303-308॥

गन्‍धमादनकुध्रोत्‍थ महागन्‍धवतीनदी । समीपगतभ ल्‍लंकीनामपल्‍ल्‍यां स्‍वपापत: ॥309॥
जातो वनेचर: कालसन्‍ज्ञ: स तु कदाचन । वरधर्मयतिं प्राप्‍य मध्‍वादिविनिवृत्तित: ॥310॥
विजयार्धेऽलकापुर्या: पत्‍यु: पुरूबलस्‍य च । ज्‍योतिर्मालाभिधायाश्‍च सुतो हरिबलोऽभवत् ॥311॥
अनन्‍तवीर्ययत्‍यन्‍ते गृहीत्‍वा द्रव्‍यसंयमम् । सौधर्मकल्‍पे सम्‍भूय कालान्‍ते प्रच्‍युतस्‍तत: ॥312॥
सुकेतोर्विजयार्धाद्रौ रथनूपुरभूपते: । सुता स्‍वयंप्रभायाश्‍च सत्‍यभामा त्‍वमित्‍यभू: ॥313॥
पित्रा ते मेऽन्‍यदा कस्‍य सुता पत्‍नी भविष्‍यति । इत्‍युक्‍तोऽ नुनिमित्‍तादिकुशलाख्‍योऽर्धचक्रिण: ॥314॥
भविष्‍यति महादेवीत्‍याख्‍यन्‍नैमित्तिकोत्‍तम: । इत्‍युदीरितमाकर्ण्‍य सत्‍यभामाऽतुषत्‍तराम् ॥315॥ 
	अनुक्रम से वह गन्‍धमादन पर्वत से निकली हुई गन्‍धवती नदी के समीपवर्ती भल्‍लंकी नाम की पल्‍लीमें अपने पापकर्म के उदय से काल नाम का भील हुआ । उस भीलने किसी समय वरधर्म नामक मुनिराज के पास जाकर मधु आदि तीन मकारोंका त्‍याग किया था । उसके फलस्‍वरूप वह विजयार्ध पर्वत पर अलकानगरी के राजा पुरबल और उनकी रानी ज्‍योतिर्मालाके हरिबल नाम का पुत्र हुआ । उसने अनन्‍तवीर्य नाम के मुनिराज के पास द्रव्‍य – संयम धारण कर लिया जिसके प्रभाव से वह मरकर सौधर्म स्‍वर्ग में देव हुआ, वहाँसे च्‍युत होकर उसी विजयार्ध पर्वत पर रथनूपुर नगर के राजा सुकेतुके उनकी स्‍वयंप्रभा रानीसे तू सत्‍यभामा नाम की पुत्री हुई । एक दिन तेरे पिताने निमित्‍त आदिके जानने में कुशल किसी निमित्‍तज्ञानीसे पूछा कि मेरी यह पुत्री किसकी पत्‍नी होगी ? इसके उत्‍तरमें उस श्रेष्‍ठ निमित्‍तज्ञानीने कहा था कि यह अर्धवक्रवर्तीकी महादेवी होगी । इस प्रकार गणधरके द्वारा कहे हुए अपने भव सुनकर सत्‍यभामा बहुत सन्‍तुष्‍ट हुई ॥309–315॥

रूग्मिण्‍याथ महादेव्‍या प्रणम्‍य स्‍वभवान्‍तरम् । परिपृष्‍ट: परार्थेहो व्‍याजहारेति तद्भवान् ॥316॥
	अथानन्‍तर – महादेवी रूक्मिणीने नमस्‍कार कर अपने भवान्‍तर पूछे और जिनकी समस्‍त चेष्‍टाएँ परोपकारके लिए ही थीं ऐसे गणधर भगवान् कहने लगे ॥316॥

द्वीपेऽस्मिन्‍भारते क्षेत्रे मगधान्‍तरवर्त्तिनि । लक्ष्‍मीग्रामे द्विज: सोमोऽस्‍याभूल्‍लक्ष्‍मीमति: प्रिया ॥317॥
प्रसाधितांगी सान्‍येद्युर्दर्पणालोकनोद्यता । समाधिगुप्‍तमालोक्‍य मुनिं भिक्षार्थमागतम् ॥318॥
प्रस्‍वेदमलदिग्‍धांगो दुर्गन्‍धोऽयमिति क्रुधा । विचिकित्‍सापरा साधिक्षेपात्‍युद्रारिणी तदा ॥319॥
	कि भरत क्षेत्र सम्‍बन्‍धी मगध देशके अन्‍तर्गत एक लक्ष्‍मीग्राम नाम का ग्राम है । उसमें सोम नाम का एक ब्राह्मण रहता था, उसकी स्‍त्री का नाम लक्ष्‍मीमति था । किसी एक दिन लक्ष्‍मीमति ब्राह्मणी, आभूषणादि पहिन कर दर्पण देखनेके लिए उद्यत हुई ही थी कि इतनेमें समाधिगुप्‍त नाम के मुनि भिक्षाके लिए आ पहुँचे । ‘इसका शरीर पसीना तथा मैलसे लिप्‍त है और यह दुर्गन्‍ध दे रहा है’ इस प्रकार क्रोध करती हुई लक्ष्‍मीमतिने घृणासे युक्‍त होकर निन्‍दाके वचन कहे ॥317–319॥

सहसोदुम्‍बराख्‍येन कुष्‍ठेन व्‍याप्‍तदेहिका । शुनीव तर्ज्‍यमाना सा जनै: परूषभाषितै: ॥320॥
	मुनि – निन्‍दाके पापसे उसका समस्‍त शरीर उदुम्‍बर नामक कुष्‍ठसे व्‍याप्‍त हो गया इसलिए वह जहाँ जाती थी वहीं पर लोग उसे कठोर शब्‍द कह कर कुत्‍तीके समान ललकार कर भगा देते थे ॥320॥
शून्‍यगेहेऽतिदु:खेन मृत्‍वा स्‍नेहाहिताशया । गेहेऽस्‍यैव द्विजस्‍याभूद् दुर्गन्‍धश्चित्‍कराखुक: ॥321॥
	वह सूने मकानमें पड़ी रहती थी, अन्‍त में ह्णदय में पतिका स्‍नेह रख बड़े दु:खसे मरी और उसी ब्राह्मणके घर दुर्गन्‍ध युक्‍त छछूँदर हुई ॥321॥

तस्‍योपरि मुहुर्धावंस्‍तेन कोपवता बहि: । गृहीत्‍वा निष्‍ठुरं क्षिप्‍तो मृतान्‍धाऽहिरजायत ॥322॥
	वह पूर्व पर्यायके स्‍नेहके कारण बार – बार पतिके ऊपर दौड़ती थी इसलिए उसने क्रोधित 
होकर उसे पकड़ा और बाहर ले जाकर बडी दुष्‍टतासे दे पटका जिससे मर कर उसी ब्राह्मणके घर साँप हुई ॥322॥

तत्रैवासौ पुनर्मृत्‍वा गर्दभोऽभूत्‍स्‍वपापत: । मुहुर्मुहुर्गृहं गच्‍छंस्‍तदैव कुपितैर्द्विजै: ॥323॥
हतो लकुटपाषाणैर्भग्‍नपाद: क्रिमिव्रणै: । आकुल: पतित: कूपे दु:खितो मृतिमागत: ॥324॥
	फिर मरकर अपने पापकर्म के उदय से वहीं गधा हुई, वह बार – बार ब्राह्मणके घर आता था इसलिए ब्राह्मणोंने कुपित हो‍कर उसे लाठी तथा पत्‍थर आदिसे ऐसा मारा कि उसका पैर टूट गया, घावोंमें कीड़े पड़ गये जिनसे व्‍याकुल होकर वह कुएँ में पड़ गया और दु:खी होकर मर गया ॥323–324॥

ततोऽन्‍धा हि: समुत्‍पन्‍नो मृत्‍वान्‍धश्‍चाथ सूकर: । ग्रामे यो भक्षितो मृत्‍वा सोऽपि श्‍वभिरतोऽमुत: ॥325॥
मत्‍स्‍यस्‍य मन्दिरग्रामे नद्युत्‍तरणकारिण: । मण्‍डूक्‍याश्‍च सुता जाता पूतिका नाम पापिनी ॥326॥
स्‍वोत्‍पत्‍त्‍यनन्‍तरं लोकान्‍तरं यात: पिता तत: । माता च पोषिता मातामह्या सर्वाशुभाखिलै: ॥327॥
विचिकित्‍स्‍या नदीतीरवर्तिनी सा कदाचन । समाधिगुप्‍तमालोक्‍य नदीतीरे पुरातनम् ॥328॥
काललब्‍ध्‍या समासाद्य प्रतिमायोगधारिणम् । गृहीतोपशमा योगिदेहस्‍थमशकादिकम् ॥329॥
अपास्‍यन्‍ती प्रयत्‍नेन निशान्‍ते योगनिष्ठितौ । उपविष्‍टस्‍य पादाब्‍जमुपाश्रित्‍योदितं मुने: ॥330॥
श्रुत्‍वा धर्मधियादत्‍त पर्वोपवसतिं सुधी: । परेद्युर्जिनपूजार्थं गच्‍छन्‍ती वीक्ष्‍य सार्यिकाम् ॥331॥
ग्रामान्‍तरं समं गत्‍वा तदानीतान्‍धसा सदा । प्राणसन्‍धारणं कृत्‍वा कस्मिंश्चिद्भूभृतो बिले ॥332॥
उपविष्‍टा निजाचारं पालयन्‍ती भयादघात् । सम्‍यग्‍ज्ञात्‍वार्यिकाख्‍यानात्‍स्‍ववृत्‍तान्‍तं सकौतुकात् ॥333॥
चित्रं नीचकुलोत्‍पन्‍नाप्‍येवंवृत्‍तेति सादरम् । पूजानिर्वर्तिकां द्रष्‍टुं स्‍वां वात्‍सल्‍यादुपागताम् ॥334॥
अभिधायाम्‍ब पापिष्‍ठां मां त्‍वं पुण्‍यवती कुत: । पश्‍यसीति निजातीतभवान् ज्ञातान् यतीश्‍वरात् ॥335॥
तस्‍या व्‍यावर्णयत्‍सापि वयस्‍यास्‍या: पुरातनी । तयैतदवबुद्धयायान्‍मार्गं जैनमघक्षयात् ॥336॥
प्राग्‍जन्‍मार्जितपापस्‍य परिपाकाद्विरूपिता । रोगवत्‍तवं कुगन्‍धत्‍वं निर्धनत्‍वादिकन्‍च कै: ॥337॥
न प्राप्‍यतेऽत्र संसारे तत्‍त्‍वं भूर्माहिता शुचा । त्‍वयात्‍तं व्रतशीलोपवासादिपरजन्‍मने ॥338॥
पाथेयं दुर्लभं तस्‍मान्‍मा भैषीस्‍त्‍वमत: परम् । इति प्रोत्‍साहिता सख्‍या सा सन्‍न्‍यस्‍य समाधिना ॥339॥
च्‍युतप्राणाच्‍युतेन्‍द्रस्‍य वल्‍लभाभूदतिप्रिया । पल्‍यानां पन्‍चपन्‍चाशत्‍तं तत्राच्छिन्‍नसौख्‍यभाक् ॥340॥
च्‍युत्‍वा ततो विदर्भाख्‍यविषये कुण्‍डलाह्णये । पुरे वासवभूभर्तु: श्रीमत्‍याश्‍च सुताऽभव: ॥341॥
	फिर अन्‍धा साँप हुआ, फिर मरकर अन्‍धा सुअर हुआ, उस सुअरको गाँवके कुत्‍तोंने खा लिया जिससे मरकर मन्‍दिर नामक गाँवमें नदी पार करानेवाले मत्‍स्‍य नामक धीवरकी मण्‍डूकी नाम की स्‍त्रीसे पूतिका नाम की पापिनी पुत्री हुई । उत्‍पन्‍न होते ही उसका पिता मर गया और माता भी चल बसी इसलिए मातामही (नानी) ने उसका पोषण किया । वह सब प्रकारसे अशुभ थी और सबलोग उससे घृणा करते थे । किसी एक दिन वह नदी के किनारे बैठी थी वहींपर उसे उन समाधिगुप्‍त मुनिराज के दर्शन हुए जिनकी कि उसने लक्ष्‍मीमतिपर्यायमें निन्‍दा की थी । वे मुनि प्रतिमायोगसे अवस्थित थे, पूतिका की काललब्धि अनुकूल थी इ‍सलिए वह शान्‍तभावको प्राप्‍तकर रात्रिभर मुनिराज के शरीरपर बैठनेवाले मच्‍छर आदिको दूर हटाती रही । जब प्रात:काल के समय प्रतिमायोग समाप्‍तकर मुनिराज विराजमान हुए तब वह उनके चरणकमलोंके समीप जा पहुँची और उनका कहा हुआ धर्मोपदेश सुनने लगी । धर्मोपदेशसे प्रभावित होकर उस बुद्धिमतीने पर्वके दिन उपवास करनेका नियम लिया । दूसरे दिन वह जिनेन्‍द्र भगवान् की पूजा (दर्शन) करने के लिए जा रही थी कि उसी समय उसे एक आर्यिकाके दर्शन हो गये । वह उन्‍हीं आर्यिकाके साथ दूसरे गाँव तक चली गई । वहींपर उसे भोजन भी प्राप्‍त हो गया । इस तरह वह प्रतिदिन ग्रामान्‍तरसे लाये हुए भोजनसे प्राण रक्षा करती और पाप के भय से अपने आचारकी रक्षा करती हुई किसी पर्वत की गुफामें रहने लगी । एक दिन एक श्राविका आर्यिकाके पास आई । आर्यिकाने उससे कहा कि पूतिका नीच कुलमें उत्‍पन्‍न होकर भी इस तरह सदाचारका पालन करती है यह आश्‍चर्य की बात है । आर्यिकाकी बात सुनकर उस श्राविकाको बड़ा कौतुक हुआ । जब पू‍तिका पूजा (दर्शन) कर चुकी तब वह स्‍नेहवश उसके पास आकर उसकी प्रशंसा करने लगी । इसके उत्‍तरमें पूतिकाने कहा कि हे माता ! मैं तो महापापिनी हूँ, मुझे आप पुण्‍यवती क्‍यों कहती हैं ? यह कह, उसने समाधिगुप्‍त मुनिराजसे जो अपने पूर्वभव सुने थे वे सब कह सुनाये । वह श्राविका पूतिकाल की पूर्वभवकी सखी थी । पूतिकाके मुखसे यह जानकर उसने कहा कि ‘यह जीव पाप का भय होनेसे ही जैनमार्ग-जैनधर्म को प्राप्‍त होता है । इस संसार में पूर्वभव से अर्जित पापकर्म के उदय से विरूपता, रोगीपना, दुर्गन्‍धता तथा निर्धनता आदि किन्‍हें नहीं प्राप्‍त होती ? अर्थात् सभीको प्राप्‍त होती है इसलिए तू शोक मतकर, तेरे द्वारा ग्रहण किये हुए व्रत शील तथा उपवास आदि पर - जन्‍म के लिए दुर्लभ पाथेय (संबल) के समान हैं तू अब भय मत कर ।’ इस प्रकार उस श्राविकाने उसे खूब उत्‍साह दिया । तदनन्‍तर - समाधिमरणकर वह अच्‍युतेन्‍द्रकी अतिशय प्‍यारी देवी हुई । पचपन पल्‍य त‍क वह अखण्‍ड सुख का उपभोग करती रही । वहाँसे च्‍युत होकर विदर्भ देशके कुण्‍डलपुर नगर में राजा वासबकी रानी श्रीमतीसे तू रूक्मिणी नाम की पुत्री हुई ॥325-341॥

रूग्मिण्‍यथ पुर: कौसलाख्‍यया भूपते: सुत: । भेषजस्‍याभवन्‍मद्रयां शिशुपालस्त्रिलोचन: ॥342॥
अभूतपूर्वमेतत्‍तु मनुष्‍येष्‍वस्‍य किं फलम् । इति भूपतिना पृष्‍ट: स्‍पष्‍टं नैमित्तिकोऽवदत् ॥343॥
तृतीयं नयनं यस्‍य दर्शनादस्‍य नश्‍यति । अयं हनिष्‍यते तेन संशयो नेत्‍य दृष्‍टवित् ॥344॥
तदनन्‍तर कोशल नाम की नगरी में राजा भेषज राज्‍य करते थे । उनकी रानीका नाम मद्री था; उन दोनोंके एक तीन नेत्रवाला शिशुपाल नाम का पुत्र हुआ । मनुष्‍योंमें तीन नेत्रका होना अभूतपूर्व था इसलिए राजा ने  निमित्‍तज्ञानीसे पूछा कि इसका क्‍या फल है ? तब परोक्षकी बात जाननेवाले निमित्‍तज्ञानीने साफ - साफ कहा कि जिसके देखने से इसका तीसरा नेत्र नष्‍ट हो जावेगा । यह उसीके द्वारा मारा जावेगा । इसमें संशय नहीं है ॥342-344॥

कदाचिद्भेषजो मद्री शिशुपाल: परेऽपि च । गत्‍वा द्वारावतीं द्रष्‍टुं वासुदेवं समुत्‍सुका: ॥345॥
	किसी एक दिन राजा भेषज, रानी मद्री, शिशुपाल तथा अन्‍य लोग बड़ी उत्‍सुकताके साथ श्रीकृष्‍णके दर्शन करने के लिए द्वारावती नगरी गये थे वहाँ श्रीकृष्‍णके देखते ही शिशुपालका तीसरा नेत्र अदृश्‍य हो गया सो ठीक ही है क्‍योंकि द्रव्‍योंकी शक्तियाँ विचित्र हुआ करती हैं ॥345-346॥

अदृश्‍यतामगान्‍नेत्रं जरासन्‍धारिवीक्षणात् । तृतीयं शिशुपालस्‍य विचित्रा द्रव्‍यशक्‍तय: ॥346॥
	यह देख मद्रीको निमित्‍तज्ञानीकी बात याद आ गई इसलिए उसने डरकर श्रीकृष्‍णसे याचना की कि ‘हे पूज्‍य ! मेरे लिए पुत्रभिक्षा दीजिये’ ॥347॥

विज्ञातादेशया मद्रया तद्विलोक्‍य हरिर्भिया । ददस्‍व पूज्‍य मे पुत्रभिक्षामित्‍यभ्‍ययाचत ॥347॥
शतापराधपर्यन्‍तमन्‍तरेणाम्‍ब मद्भयम् । नास्‍यास्‍तीति हरेर्लब्‍धवरासौ स्‍वां पुरीमगात् ॥348॥
श्रीकृष्‍णने उत्‍तर दिया कि ‘हे अम्‍ब ! सौ अपराध पूर्ण हुए बिना इसे मुझसे भय नहीं हैं अर्थात् 
जब तक सौ अपराध नहीं हो जावेंगे तब तक मैं इसे नहीं मारूँगा’ इसप्रकार श्रीकृष्‍णसे वरदान पाकर 
मद्री अपने नगरको चली गई ॥348॥

विशुद्धमण्‍डलो नित्‍यमुद्यन् ध्‍वस्‍तद्विषत्‍तमा: । पद्माह्लादकरस्‍तीक्ष्‍णकर: क्रूर: प्रतापवान् ॥349॥
प्रच्‍छाद्य परतेजांसि भूभृन्‍मूर्धस्‍थपादक: । शैशवे शिशुपालोऽसौ भासते स्‍मेव भास्‍कर: ॥350॥
हरिं हरिरिवाक्रम्‍य विक्रमेणाक्रमेषिणा । राजकण्‍ठीरवत्‍वेन सोऽवान्‍छद्वर्तितुं स्‍वयम् ॥351॥
	इधर वह शिशुपाल बाल - अवस्‍था में ही सूर्य के समान देदीप्‍यमान होने लगा क्‍योंकि जिस प्रकार सूर्य का मण्‍डल विशुद्ध होता है उसी प्रकार उसका मण्‍डल-मन्‍त्री आदिका समूह भी विशुद्ध था – विद्वेष रहित था, जिस प्रकार सूर्य उदित होते ही अन्‍धकार को नष्‍ट कर देता है उसी प्रकार शिशुपाल भी उदित होते ही निरन्‍तर शत्रुरूपी अन्‍धकार को नष्‍ट कर देता था, जिस प्रकार सूर्य पद्म अर्थात् कमलों को आनन्दित करता है उसी प्रकार शिशुपाल भी पद्म अर्थात् लक्ष्‍मी को आनन्दित करता था, जिस प्रकार सूर्यकी किरण तीक्ष्‍ण अर्थात् उष्‍ण्‍ा होती है उसी प्रकार उसका महसूल भी तीक्ष्‍ण अर्थात् भारी था, जिस प्रकार सूर्य क्रूर अर्थात् उष्‍ण होता है उसी प्रकार शिशुपाल भी क्रूर अर्थात् दुष्‍ट था, जिस प्रकार सूर्य प्रतापवान् अर्थात् तेज से सहित होता है उसी प्रकार शिशुपाल भी प्रतापवान् अर्थात् सेना और कोशसे उत्‍पन्‍न हुए तेज से युक्‍त था और जिस प्रकार सूर्य अन्‍य पदार्थों के तेज को छिपाकर भूभृत अर्थात् पर्वत के मस्‍तकपर - शिखर पर अपने पाद अर्थात् किरण स्‍थापित करता है उसी प्रकार शिशुपाल भी अन्‍य लोगों के तेज को आच्‍छादितकर राजाओं के मस्‍तकपर अपने पाद अर्थात् चरण रखता था । वह आक्रमणकी इच्‍छा रखनेवाले पराक्रम से अपने आपको सब राजाओं में श्रेष्‍ठ समझने लगा और सिंह के समान, श्रीकृष्‍णके ऊपर भी आक्रमण कर उन्‍हें अपनी इच्‍छानुसार चलानेकी इच्‍छा करने लगा ॥349-351॥

दर्पिणा यशसा विश्‍वसर्पिणा स्‍वायुरर्पिणा । शतं तेनापराधानां व्‍यधायि मधुविद्विष: ॥352॥
	इस प्रकार अहंकारी, समस्‍त संसार में फैलनेवाले यशसे उपलक्षित और अपनी आयुको समर्पण करनेवाले उस शिशुपालने श्रीकृष्‍णके सौ अपराध कर डाले ॥352॥

स्‍वमूद्र्ध्वीकृत्‍य मूर्धन्‍य: कृत्‍यपक्षोपलक्षित: । अधोक्षजमधिक्षिप्‍य लक्ष्‍मीमाक्षेप्‍तुमुद्ययौ ॥353॥
	वह अपने आपको ऊँचा - श्रेष्‍ठ बनाकर सबका शिरोमणि समझता था, सदा करने योग्‍य कार्योंकी पक्षसे सहित रहता था और श्रीकृष्‍णको भी ललकारकर उनकी लक्ष्‍मी छीननेका उद्यम करता था ॥353॥

संघ: शान्‍तोऽपि शत्रूणां हन्‍त्‍येवेवाघसन्‍चय: । विजिगीषुस्‍तमुत्‍क्षेप्‍तुं क्षेपकृन्‍न मुमुक्षुवत् ॥354॥
	शान्‍त हुआ भी शत्रुओं का समूह पापोंके समूह के समान नष्‍ट कर ही देता है इसलिए विजयकी इच्‍छा रखनेवाले राजा को मुमुक्षके समान, शत्रु को नष्‍ट करने में विलम्‍ब नहीं करना चाहिये ॥354॥
	
एवं प्रयाति काले त्‍वां शिशुपालाय ते पिता । दातुं समुद्यत: प्रीत्‍या तच्‍छ्रत्‍वा युद्धकाड़्क्षिणा ॥355॥
नारदेन हरि: सर्वं तत्‍कार्यमवबोधित: । षडंगबलसम्‍पन्‍नो गत्‍वा हत्‍वा तमूर्जितम् ॥356॥
आदाय त्‍वां महादेवीपट्टबन्‍धे न्‍ययोजयत् । श्रुत्‍वा तद्वचनं तस्‍या: परितोष: परोऽजनि ॥357॥
इत्‍थं वृत्‍तकमाकर्ण्‍य क: करोति जुगुप्‍सनम् । मत्‍वा मलीमसान्‍नो चेद्यदि दुर्धीर्मुनीश्‍वरान् ॥358॥
	गणधर भगवान्, महारानी रूक्मिणीसे कहते हैं कि इस प्रकार समय बीत रहा था कि इसी बीच में तेरा पिता तुझे बड़ी प्रसन्‍नतासे शिशुपालको देनेके लिए उद्यत हो गया । जब युद्धकी चाह रखनेवाले नारदने यह बात सुनी तो वह श्रीकृष्‍णको सब समाचार बतला आया । श्रीकृष्‍णने छह प्रकारकी सेना के साथ जाकर उस बलवान् शिशुपालको मारा और तुझे लेकर महादेवीके पट्टपर नियुक्‍त किया । गणधर भगवान् के यह वचन सुनकर रूक्मिणीको बड़ा हर्ष हुआ । आचार्य गुणभद्र कहते हैं कि इस तरह रूक्मिणीकी कथा सुनकर दुर्बुद्धिके सिवाय ऐसा कौन मनुष्‍य होगा जो कि महामुनियोंको मलिन देखकर उनसे घृणा करेगा ॥355-358॥

अथ जाम्‍बवती नत्‍वा मुनिं स्‍वभवसन्‍ततिम् । पृच्‍छति स्‍मादरादेवमुवाच भगवानपि ॥359॥
द्वीपेऽस्मिन्‍प्राग्विदेहेऽस्ति विषय: पुष्‍कलावती । वीतशोकपुरं तत्र दमको वैश्‍यवंशज: ॥360॥
	अथानन्‍तर-रानी जाम्‍बवतीने भी बड़े आदरके साथ नमस्‍कार कर गणधर भगवान् से अपने पूर्वभव पूछे और गणधर भगवान् भी इस प्रकार कहने लगे कि इसी जम्‍बूद्वीप के पूर्व विदेह क्षेत्र में पुष्‍कलावती नाम का देश है । उसके वीतशोक नगर में दमक नाम का वैश्‍य रहता था ॥359-360॥

पत्‍नी देवमतिस्‍तस्‍य सुतासीद्देविला तयो: । दत्‍ताऽसौ वसुमित्राय विधवाऽभूदनन्‍तरम् ॥361॥
निर्विण्‍णा जिनदेवाख्‍ययतिमेत्‍याहितव्रता । अगाद्वयन्‍तरदेवीत्‍वं मन्‍दरे नन्‍दने वने ॥362॥
	उसकी स्‍त्री का नाम देवमति था, और उन दोनोंके एक देविला नाम की पुत्री थी । वह पुत्री वसुमित्र के लिए दी गई थी परन्‍तु कुछ समय बाद विधवा हो गई जिससे विरक्‍त होकर उसने जिनदेव नामक मुनिराज के पास जाकर व्रत ग्रहण कर लिये और आयु के अन्‍त में वह मरकर मेरू पर्वत के नन्‍दनवन में व्‍यन्‍तर देवी हुई ॥361-362॥

ततश्‍चतुरशीत्‍युक्‍तसहस्‍त्राब्‍दायुषश्‍च्‍युतौ । विषये पुष्‍कलावत्‍यां पुरे विजयनामनि ॥363॥
मधुषेणाख्‍यवैश्‍यस्‍य बन्‍धुमत्‍याश्‍च बन्‍धुरा । सुता बन्‍धुयशा नाम बभूवाभ्‍युदयोन्‍मुखी ॥364॥
जिनदेवभुवा सख्‍या सहासौ जिनदत्‍तया । समुपोष्‍यादिमे कल्‍पे कुबेरस्‍याभवत्प्रिया ॥365॥
	तदनन्‍तर वहाँ की चौरासी हजार वर्षकी आयु समाप्‍त होने पर वह वहाँ से चयकर पुष्‍कलावती देशके विजयपुर नामक नगर में मधुषेण वैश्‍यकी बन्‍धुमती स्‍त्रीसे अतिशय सुन्‍दरी बन्‍धुयशा नाम की पुत्री हुई ।  उसका अभ्‍युदय दिनोंदिन बढ़ता ही जाता था । वहींपर उसकी जिनदेवकी पुत्री जिनदत्‍ता नाम की एक सखी थी उसके साथ उसने उपवास किये, जिसके फलस्‍वरूप मरकर प्रथम स्‍वर्ग में कुबेरकी देवांगना हुई ॥363-365॥

ततश्‍च्‍युत्‍वाऽभवत्‍पुण्‍डरीकिण्‍यां वज्रनामधृत् । वैश्‍यस्‍य सुप्रभायाश्‍च सुमति: सुतसत्‍तमा ॥366॥
सा तत्र सुव्रताख्‍यार्यिकाहारार्पणपूर्वकम् । रत्‍नावलीमुपोष्‍याभूद् ब्रह्मलोकेऽप्‍सरोवरा ॥367॥
चिरात्‍ततो विनिष्‍क्रम्‍य द्वीपेऽस्मिन् खेचराचले । उदक्‍छ्रेण्‍यां पुरे जाम्‍बवाख्‍ये जाम्‍बवभूपते: ॥368॥
अभूस्‍त्‍वं जम्‍बुषेणायां सती जाम्‍बवती सुता । सूनु: पवनवेगस्‍य श्‍यामलायाश्‍च कामुक: ॥369॥
भवत्‍या: स नमिर्नाम्‍ना मैथुनोऽशिथिलेच्‍छया । ज्‍योतिर्वनेऽन्‍यदा स्थित्‍वा देया जाम्‍बवती न चेत् ॥370॥
आच्छिद्याहं ग्रहीष्‍यामीत्‍यवोचज्‍जाम्‍बव: क्रुधा । खादितुं प्रेषयामास विद्यां माक्षिकलक्षिताम् ॥371॥
तदा नमिकुमारस्‍य किन्‍नराख्‍यपुराधिप: । मातुलो यक्षनाली तामच्‍छैत्‍सीत्‍खेचरेश्‍वर: ॥372॥
	वहाँसे चयकर पुण्‍डरीकिणी नगरी में वज्रनामक वैश्‍य और उसकी सुभद्रा स्‍त्रीके सुमति नाम की उत्‍तम पुत्री हुई । उसने वहाँ सुव्रता नाम की आर्यिकाके लिए आहार दान देकर रत्‍नावली नाम का उपवास किया, जिससे ब्रह्म स्‍वर्ग में श्रेष्‍ठ अप्‍सरा हुई । बहुत दिन बाद वहाँसे चयकर इसी जम्‍बूद्वीप के विजयार्ध पर्वत की उत्‍तर श्रेणीपर जाम्‍बव नाम के नगर में राजा जाम्‍बव और रानी जम्‍बुषेणाके तू जाम्‍बवती नाम की पुत्री हुई । उसी विजयार्थ पर्वतपर पवनवेग तथा श्‍यामलाका पुत्र नमि रहता था वह रिश्‍तेमें भाईका साला था और तुझे चाहता था । एक दिन वह ज्‍योतिर्वनमें बैठा था वहाँ तेरे प्रति तीव्र इच्‍छा होने के कारण उसने कहा कि यदि जाम्‍बवती मुझे नहीं दी जावेगी तो मैं उसे छीनकर ले लूँगा । यह सुनकर तेरे पिता जाम्‍बवको बड़ा क्रोध आ गया । उसने उसे खानेके लिए माक्षिकलक्षिता नाम की विद्या भेजी । उस समय वहाँ किन्‍नरपुर का राजा नमिकुमारका मामा यक्षमाली विद्याधर विद्यमान था उसने वह विद्या छेद डाली ॥366-372॥

सर्वविद्याच्छिदां श्रुत्‍वा तज्‍जाम्‍बवतनूद्भवे । बलेनाक्रम्‍य सम्‍प्राप्‍ते कुमारे जम्‍बुनामनि ॥373॥
पलायत निजस्‍थानान्‍नमिर्भीत्‍वा समातुल: । अनालोचितकार्याणां किं मुक्‍त्‍वान्‍यत्‍पराभवम् ॥374॥
	अपनी सब विद्याओं के छेदी जानेकी बात सुनकर राजा जाम्‍बवने अपना जम्‍बु नाम पुत्र भेजा । सेना के साथ आक्रमण करता हुआ जम्‍बुकुमार जब वहाँ पहुँचा तो वह नमि डरकर अपने मामाके साथ अपने स्‍थानसे भाग खड़ा हुआ सो ठीक ही है क्‍योंकि जो कार्य बिना विचारके किये जाते हैं उनका फल पराभवके सिवाय और क्‍या हो सकता है ? ॥373-374॥

नारदस्‍तद्विदित्‍वाशु सम्‍प्राप्‍य कमलोदरम् । वर्णयामास जाम्‍बवतीरूपमतिसुन्‍दरम् ॥375॥
हठात्‍कृष्‍णस्‍तदाकर्ण्‍य हरिष्‍यामीति तां सतीम् । सन्‍नद्धबलसम्‍पत्‍तया गत्‍वा खगनगान्तिके ॥376॥
निविष्‍टो मनसालोच्‍य ज्ञात्‍वा तत्‍कर्मदुष्‍करम् । उपोष्‍याचिन्‍तयद्रात्रौ केनेदं सेत्‍स्‍यतीत्‍यसौ ॥377॥
प्रसाधितत्रिखण्‍डोऽपि तत्राभूत्‍खण्डितायति: । तद्विपक्षखगेन्‍द्रस्‍य पुण्‍यं किमपि तादृशम् ॥378॥
	नारद, यह सब जानकर शीघ्र ही कृष्‍णके पास गया और जाम्‍बवतीके अतिशय सुन्‍दररूप का वर्णन करने लगा । यह सुनकर श्रीकृष्‍णने कहा कि मैं उस सतीको हठात् (जबरदस्‍ती) हरण करूँगा । यह कहकर वे अपनी सेना रूपी सम्‍पत्तिके साथ चल पड़े और विजयार्ध पर्वत के समीपवर्ती वन में ठहर गये । बलदेव उनके साथ थे ही । यह कार्य अत्‍यन्‍त कठिन है ऐसा जानकर उन्‍होंने उपवासका नियम लिया और रात्रिके समय मन में विचार किया कि यह कार्य किसके द्वारा सिद्ध होगा । देखो, जिसने तीन खण्‍ड वशकर लिये ऐसे श्रीकृष्‍णका भी भविष्‍य वहाँ खण्डित दिखने लगा परन्‍तु उस विद्याधर राजा के विरोधी श्रीकृष्‍णका पुण्‍य भी कुछ वैसा ही प्रबल था ॥375-378॥

यक्षिलाख्‍योऽनुजस्‍तस्‍य प्राक्‍तनस्‍तपसावसन् । महाशुक्रे तदैत्‍यैते विद्ये द्वे साधयेति ते ॥379॥
दत्‍त्‍वा तत्‍साधनोपायमभिधाय गतो दिवम् । स क्षीरसागरं कृत्‍वा तत्राहिशयने स्थित: ॥380॥
साधयामास मासांस्‍ते चतुरो विधिपूर्वकम् । सिंहाहिवैरिवाहिन्‍यौ विद्ये हलिहरी गतौ ॥381॥
आरूह्य जाम्‍बवं युद्धे विजित्‍यादाय तत्‍सुताम् । महादेवीपदे प्रीत्‍या त्‍वामकार्षीत्क्षितीडिति ॥382॥
	कि जिससे पूर्व जन्‍मका यक्षिल नाम का छोटा भाई, जो तपकर महाशुक्र स्‍वर्ग में देव हुआ था, आया और कहने लगा कि ‘मैं ये दो विद्याएँ देता हूँ इन्‍हें तुम सिद्ध करो’ इस प्रकार कह कर तथा विद्याएँ सिद्ध करने की विधि बतला कर वह स्‍वर्ग चला गया । इधर श्रीकृष्‍ण क्षीरसागर बनाकर उसमें नागशय्यापर आरूढ़ हुए और विधि पूर्वक चार माह तक विद्याएँ सिद्ध करते रहे । अन्‍त में बलदेव को सिंहवाहिनी और श्रीकृष्‍णको गरूड़वाहिनी विद्या सिद्ध हो गई । तदनन्‍तर उन विद्याओं पर आरूढ़ होकर श्रीकृष्‍णने युद्धमें जाम्‍बवको जीता और उसकी पुत्री तुझ जाम्‍बबती को ले आये । घर आकर उन्‍होंने तुझे बड़ी प्र‍ीतिके साथ महादेवीके पद पर नियुक्‍त किया ॥379-382॥

श्रुतं वक्‍तृविशेषेण यद्यप्‍यस्‍पष्‍टतर्कणम् । तद्दृष्‍टमिव विस्‍पष्‍टं सर्वं तस्‍यास्‍तदाऽभवत् ॥383॥
	यद्यपि पूर्व जन्‍मका वृत्‍तान्‍त अस्‍पष्‍ट था तो भी वक्‍ता विशेषके मुखसे सुननेके कारण वह सबका सब जाम्‍बवतीको प्रत्‍यक्षके समान स्‍पष्‍ट हो गया ॥383॥

अथानन्‍तरमेवैनं मुनीन्‍द्रं गणनायकम् ।  सुसीमा भवसम्‍बन्‍धमात्‍मन: पृच्‍छति स्‍म सा ॥384॥
	अथानन्‍तर - इन्‍हीं गणनायक मुनिराजको नमस्‍कार कर सुसीमा नाम की पट्टरानी अपने पूर्व भवोंका सम्‍बन्‍ध पूछने लगी ॥384॥

स्‍ववाक्किरणजालेन बोधयंस्‍तन्‍मनोम्‍बुजम् । इत्‍युवाच विनेयानां निर्निमित्‍तैकबान्‍धव: ॥385॥
	तब शिष्‍यजनों के अकारण बन्‍धु गणधर भगवान् अपने वचन रूपी किरणोंके समूह से उसके मनरूपी कमल को प्रफुल्लित करते हुए इस प्रकार कहने लगे ॥385॥

धातकीखण्‍डपूर्वार्ध-प्राग्विदेहेऽतिविश्रुत: । भोगांगमंगिनामेको विषयो मंगलावती ॥386॥
रत्‍नसन्‍चयनामात्र पुरं तत्‍प्रतिपालक: । विश्‍वदेव: प्रियास्‍यासीद्देवी श्रीमत्‍यनुन्‍दरी ॥387॥
	धातकीखण्‍ड द्वीप के पूर्वार्ध भागके पूर्व विदेह में एक अतिशय प्रसिद्ध मंगलावती नाम का देश है जो प्राणियोंके भोगोपभोगका एक ही साधन है । उसमें रत्‍नसंचय नाम का एक नगर है । उसमें राजा विश्‍वदेव राज्‍य करता था और उसके शोभासम्‍पन्‍न अनुन्‍दरी नाम की रानी थी ॥386-387॥

तमयोध्‍यापतौ युद्धे हतवत्‍यतिशोकत: । सा मन्त्रिभिर्निषिद्धापि प्रविश्‍य हुतभोजिनम् ॥388॥
विजयार्धे सुरी भूत्‍वा व्‍यन्‍तरेष्‍वयुतायुषा । जीवित्‍वा तत्र तस्‍यान्‍ते भवे भ्रान्‍त्‍वा यथोचितम् । 389॥
द्वीपेऽस्मिन्‍भारते शालिग्रामे यक्षस्‍य गेहिनी । देवसेनानयोर्यक्षदेवी जाता सुता सुधी: ॥390॥
	किसी एक दिन अयोध्‍याके राजा ने  राजा विश्‍वदेव को मार डाला इसलिए अत्‍यन्‍त शोकके कारण मंत्रियोंके निषेध करनेपर भी वह रानी अग्निमें प्रवेश कर जल मरी । मर कर वह विजयार्ध पर्वत पर दश हजार वर्षकी आयु वाली व्‍यन्‍तर देवी हुई । वहाँ की आयु पूर्ण होने पर वह अपने कर्मोंके अनुसार संसार में भ्रमण करती रही । तदनन्‍तर किसी समय इसी जम्‍बूद्वीप के भरतक्षेत्र सम्‍बन्‍धी शालिग्राममें यक्षकी स्‍त्री देवसेना के यक्षदेवी नाम की बुद्धिमती पुत्री हुई ॥388-390॥

कदाचिद्ध र्मसेनाख्‍यमुनिं संश्रित्‍य सद्व्रता । मासोपवासिने तस्‍मै दत्‍वा कायस्‍य सुस्थितिम् ॥391॥
	किसी एक दिन उसने धर्मसेन मुनिके पास जाकर व्रत ग्रहण किये और एक महीनेका उपवास करनेवाले मुनिराजको उसने आहार दिया ॥391॥

सा कदाचिद्वने रन्‍तुं गत्‍वा वर्षभयाद् गुहाम् । प्रविष्‍टाऽजगरागीर्णा हरिवर्षे तनुं श्रिता ॥392॥
निर्विश्‍य तद्रतान् भोगान् नागी जाता ततश्‍च्‍युता । च्‍युता ततो विदेहेऽस्मिन् पुष्‍फलावत्‍युदीरिते ॥393॥
विषये पुण्‍डरीकिण्‍यामशोकाख्‍यमहीपते: । सोमश्रियश्‍च श्रीकान्‍ता सुता भूत्‍वा कदाचन ॥394॥
जिनदत्‍तार्यिकोपान्‍ते दीक्षामादाय सुव्रता । तपस्‍यन्‍ती चिरं घोरमुपोष्‍य कनकावलीम् ॥395॥
	यक्षदेवी किसी दिन क्रीड़ा करने के लिए वन में गई थी । वहाँ अचानक बड़ी वर्षा हुई । उसके भय से वह एक गुफामें चली गई । वहाँ एक अजगरने उसे निगल लिया जिससे हरिवर्ष नामक भोग - भूमिमें उत्‍पन्‍न हुई । वहाँ के भोग भोगकर नागकुमारी हुई । फिर वहाँसे चय कर विदेह क्षेत्रके पुष्‍कलावती देश - सम्‍बन्‍धी पुण्‍डरीकिणी नगरी में राजा अशोक और सोमश्री रानी के श्रीकान्‍ता नाम की पुत्री हुई । किसी एक दिन उसने जिनदत्‍ता आर्यिकाके पास दीक्षा लेकर अच्‍छे - अच्‍छे व्रतों का पालन किया, चिरकाल तक तपस्‍या की और कनकावली नाम का घोर उपवास किया ॥391-395॥

माहेन्‍द्रे दिविजीभूत्‍वा भुक्‍त्‍वा भोगान्दिवौकसाम् । आयुरन्‍ते ततश्‍च्‍युत्‍वा सुज्‍येष्‍ठायां सुताऽभव: ॥396॥
सुराष्‍ट्रवर्धनाख्‍यस्‍य नृपस्‍य त्‍वं सुलक्षणा । हरेर्देवी प्रमोदेन वर्धसे वल्‍लभा सती ॥397॥
	इन सबके प्रभाव से वह माहेन्‍द्र स्‍वर्ग में देवी हुई, वहाँ देवों के भोग भोगकर आयु के अन्‍त में 
कहाँसे च्‍युत हुई और सुराष्‍ट्रवर्धन राजाकी रानी सुज्‍येष्‍ठाके अच्‍छे लक्षणोंवाली तू पुत्री हुई है और श्रीकृष्‍णकी पट्टरानी होकर आनन्‍दसे बढ़ रही है ॥396-397॥

स्‍वभवान्‍तरसम्‍बन्‍धमाकर्ण्‍यैषाप संमदम् । को न गच्‍छति सन्‍तोषमुत्‍तरोत्‍तरवृद्धित: ॥398॥
	इस प्रकार अपने भवान्‍तरोंका सम्‍बन्‍ध सुनकर सुसीमा रानी हर्षको प्राप्‍त हुई सो ठीक ही है क्‍योंकि अपनी उत्‍तरोत्‍तर वृद्धि को सुन कर कौन संतोषको प्राप्‍त नहीं होता ? ॥398॥

लक्ष्‍मणापि मुनिं नत्‍वा शुश्रूषु: स्‍वभवानभूत् । अभाषतैवमेतस्‍याश्चिकीर्षु: सोऽप्‍यनुग्रहम् ॥399॥
इह पूर्वविदेहेऽस्ति विषय: पुष्‍कलावती । तत्रारिष्‍टपुराधीशो बासवस्‍य महीपते: ॥400॥
वसुमत्‍यामभूत्‍सूनु: सुषेणाख्‍यो गुणाकर: । केनचिज्‍जातनिर्वेगो वासवो निकटेऽग्रहीत् ॥401॥
दीक्षां सागरसेनस्‍य तत्प्रिया सुतमोहिता । गेहवासं परित्‍यक्‍तुमसमर्था कुचेष्‍टया ॥402॥
मृत्‍या पुलिन्‍दी सन्‍जाता सान्‍येद्युर्नन्दिवर्धनम् । मुनिं चारणमाश्रित्‍य गृहीतोपासकव्रता ॥403॥
	अथानन्‍तर - महारानी लक्ष्‍मणा भी मुनिराजको नमस्‍कार कर अपने भव सुननेकी इच्‍छा करने लगी और इसका अनुग्रह करने की इच्‍छा रखनेवाले मुनिराज भी इस प्रकार कहने लगे । इसी जम्‍बूद्वीप के पूर्व विदेह क्षेत्र में एक पुष्‍कलावती नाम का देश है । उसके अरिष्‍टपुर नगर में राजा वासव राज्‍य करता था । उसकी वसुमती नाम की रानी थी और उन दोनोंके समस्‍त गुणों की खान स्‍वरूप सुषेण नाम का पुत्र था । किसी कारणसे राजा वासवने विरक्‍त होकर सागरसेन मुनिराज के समीप दीक्षा ले ली परन्‍तु रानी वसुमती पुत्र के प्रेमसे मो‍हित होने के कारण गृहवास छोड़ने के लिए समर्थ नहीं हो सकी इसलिए कुचेष्‍टासे मरकर भीलनी हुई । एक दिन उसने नन्दिवर्धन नामक चारण मुनिके पास जाकर श्रावक के व्रत ग्रहण किये ॥399-403॥

मृत्‍वा जाताष्‍टमे कल्‍पे नर्तकीन्‍द्रस्‍य ह्णत्प्रिया । अवतीर्य ततो द्वीपे भरतेऽस्मिन् खगाचले ॥404॥
खगेशो दक्षिणश्रेण्‍यां जाता चन्‍द्रपुरेशिन: । महेन्‍द्रस्‍य सुतानुन्‍दर्याश्‍च नेत्रमनोहरा ॥405॥
मालान्‍तकनका सिद्धविद्या ख्‍याते स्‍वयंवरे । मालया स्‍वीचकारासौ कुमारं हरिवाहनम् ॥406॥
	मर कर वह आठवें स्‍वर्ग में इन्‍द्र की प्‍यारी नृत्‍यकारिणी हुई । वहाँसे चयकर जम्‍बूद्वीप के भरतक्षेत्र सम्‍बन्‍धी विजयार्थ पर्वत की दक्षिण श्रेणीपर चन्‍द्रपुर नगर के राजा महेन्‍द्रकी रानी अनुन्‍दरीके नेत्रोंको प्रिय लगनेवाली कनकमाला नाम की पुत्री हुई और सिद्धविद्य नाम के स्‍वयंवरमें माला डालकर उसने हरिवाहनको अपना पति बनाया ॥404-406॥

अन्‍येद्यु: सिद्धकूटस्‍थगुरूं यमधराह्णयम् । समुपेत्‍य समाकर्ण्‍य स्‍वभवान्‍तरसन्‍ततिम् ॥407॥
मुक्‍तावलीमुपोष्‍यासीत्‍तृतीयेन्‍द्रमन:प्रिया । नवपल्‍योपमायुष्‍का कालान्‍तेऽसौ ततश्‍च्‍युता ॥408॥
सुप्रकारपुराधीश: शम्‍बराख्‍यमहीपते: । श्रीमत्‍याश्‍च सुताऽऽसीस्‍त्‍वं श्रीपद्मध्रुवसेनयो: ॥409॥
कनीयसी गुणैर्ज्‍येष्‍ठा लक्ष्‍मणा सर्वलक्षणा । तां त्‍वां पवनवेगाख्‍यखेचर: कमलोदरम् ॥410॥
समुपेत्‍य रथांगेश वायुभार्गस्‍य निर्मला । लसन्‍ती चन्‍द्रलेखेव तव योग्‍या खगेशिन: ॥411॥
तनया लक्ष्‍मणा कामोद्दीपनेति जगाद स: । तद्वच:श्रवणानन्‍तरं त्‍वमेवानयेति तम् ॥412॥
प्रेषयामास कंसारि: सोऽपि गत्‍वा विलम्बितम् । त्‍वत्पित्रोरनुमित्‍या त्‍वामर्पयामास चक्रिणे ॥413॥
	किसी एक दिन उसने सिद्धकूटपर विराजमान यमधर नामक गुरूके पास जाकर अपने पहले भवोंकी परम्‍परा सुनी । तदनन्‍तर मुक्‍तावली नाम का उपवासकर तीसरे स्‍वर्ग की प्रिय इन्‍द्राणी हुई । वहाँ नौ कल्‍पकी उसकी आयु थी, आयु के अन्‍त में वहाँसे चयकर सुप्रकारनगर के स्‍वामी राजा शम्‍बरकी श्रीमती रानीसे पुत्री हुई है । तू भी पद्म और ध्रुवसेनकी छोटी बहिन है, गुणोंमें ज्‍येष्‍ठ है, सर्व लक्षणों से युक्‍त है और लक्ष्‍मणा तेरा नाम है । किसी एक दिन पवनवेग नाम का विद्याधर श्रीकृष्‍णके समीप जाकर कहने लगा कि हे चक्रपते ! विद्याधरोंके राजा शम्‍बरके एक लक्ष्‍मणा नाम की पुत्री है जो आकाश में निर्मल चन्‍द्रमाकी कलाकी तरह सुशोभित है, कामको उद्दीपित करनेवाली है और आपके योग्‍य है । पवनवेग के वचन सुनकर श्रीकृष्‍णने ‘तो तूही उसे ले आ’ यह कहकर उसे ही भेजा और वह भी शीघ्र ही जाकर तेरे माता - पिताकी स्‍वीकृतिसे तुझे ले आया तथा श्रीकृष्‍णको समर्पित कर दी ॥407-413॥

तेनापि पट्टबन्‍धेन त्‍वमेवमसि मानिता । इति श्रुत्‍वात्‍मजन्‍मान्‍तरावलिं साऽगमन्‍मुदम् ॥414॥
	कृष्‍णने भी महादेवीका पट्ट बाँधकर तुझे इस प्रकार सन्‍मानित किया है इस तरह अपने भवान्‍तर सुनकर लक्ष्‍मणा बहुत ही प्रसन्‍न हुई ॥414॥

गान्‍धारीगौरीपद्मावतीनां जन्‍मान्‍तरावलिम् । गणीन्‍द्रो वासुदेवेन पृष्‍टोऽसावित्‍यभाषत ॥415॥
	तदनन्‍तर - श्रीकृष्‍णने गान्‍धारी, गौरी और पद्मावतीके भवान्‍तर पूछे । तब गणधरदेव इस प्रकार कहने लगे ॥415॥

इह जम्‍बूमति द्वीपे विषयोऽस्ति सुकौशल: । तत्रायोध्‍यापुराधीशो रूद्रनाम्‍नो मनोरमा ॥416॥
विनयश्रीरिति ख्‍याता सिद्धार्थाख्‍यवनेऽन्‍यदा । बुद्धार्थमुनये दत्‍तदाना स्‍वायु:परिक्षये ॥417॥
उदक्‍कुरूषु निर्विष्‍टभोगा तस्‍मात्‍परिच्‍युता । इन्‍द्रोश्‍चन्‍द्रवती देवी भूत्‍वाऽतोऽप्‍यायुषोबधौ ॥418॥
द्वीपेऽत्र खगभूभतुरपाक्‍छ्रेण्‍यां खगेशिन: । विद्युद्वेगस्‍य सद्दीप्‍ते: पुरे गगनवल्‍लभे ॥419॥
सुरूपाख्‍यसुता विद्युद्वेगायामजनिष्‍ट सा । नित्‍यालोकपुराधीशे विद्याविक्रमशालिने ॥420॥
महेन्‍द्रविक्रमायैषा दत्‍तान्‍येद्युर्मरूद्रिरिम् । तौ गतौ चैत्‍यगेहेषु जिनपूजार्थमुत्‍सुकौ ॥421॥
	इसी जम्‍बूद्वीप में एक सुकोशल नाम का देश है । उसकी अयोध्‍या नगरी में रूद्र नाम का राजा राज्‍य करता था और उसकी विनयश्री नाम की मनोहर रानी थी । किसी एक दिन उस रानीने सिद्धार्थ नामक वन में बुद्धार्थ नामक मुनिराज के लिए आहार दान दिया जिससे अपनी आयु पूरी होने पर उत्‍तरकुरू नामक उत्‍तम भोगभूमिमें उत्‍पन्‍न हुई । वहाँ के भोग भोगकर च्‍युत हुई तो चन्‍द्रमाकी चन्‍द्रवती नाम की देवी हुई । आयु समाप्‍त होने पर वहांसे च्‍युत होकर इसी जम्‍बूद्वीप के विजयार्ध पर्वत की दक्षिण श्रेणीपर गगनवल्‍लभ नगर में विद्याधरों के कान्तिमान् राजा विद्युद्वेगकी रानी विद्युद्वेगा के सुरूपा नाम की पुत्री हुई । वह विद्या और पराक्रम से सुशोभित, नित्‍यालोक पुरके स्‍वामी राजा महेन्‍द्रविक्रमके लिए दी गई । किसी एक दिन वे दोनों दम्‍पति चैत्‍यालयोंमें जिनेन्‍द्र भगवान् की पूजा करने के लिए उत्‍सुक होकर सुमेरू पर्वत पर गये ॥416-421॥

विनीतचारणास्‍येन्‍दुस्रुतं धर्ममिवामृतम् । पीत्‍वा श्रवणयुग्‍मेन परां तृप्तिमवापतु: ॥422॥
	वहांपर विराजमान किन्‍हीं चारणऋद्धिधारी मुनिके मुखरूपी चन्‍द्रमासे झरे हुए अमृतके समान धर्म का दोनों कानोंसे पानकर वे दोनों ही परमतृप्तिको प्राप्‍त हुए ॥422॥

तयोर्नरपतिर्दीक्षामादात्‍तच्‍चारणान्तिके । सुभद्रापादमासाद्य सापि संयममाददे ॥423॥
	उन दोनोंमेंसे राजा महेन्‍द्रविक्रमने तो उन्‍हीं चारण मुनिराज के समीप दीक्षा ले ली और रानी सुरूपाने सुभद्रा नामक आर्यिकाके चरणमूलमें जाकर संयम धारण कर लिया ॥423॥

सौधर्मकल्‍पे देवी त्‍वमुपगम्‍योपसन्चित-। स्‍वायु:पल्‍योपमप्रान्‍ते क्रमान्निष्‍क्रम्‍य तद्रते: ॥424॥
गान्‍धारविषये पुष्‍कलावतीनगरेशितु: । नृपस्‍येन्‍द्रगिरेर्मेरूमत्‍याश्‍च तनयाऽभवत् ॥425॥
गान्‍धा‍रीत्‍याख्‍यया ख्‍याता प्रदातुर्मैथुनाय ताम् । पितु: पापमति: श्रुत्‍वा प्रारम्‍भं नारदस्‍तदा ॥426॥
सद्यस्‍तामेत्‍य तत्‍कर्म न्‍यगदज्‍जगदप्रिय: । तदुक्‍तानन्‍तरं प्रेमवश: सन्‍नद्धसैन्‍यक: ॥427॥
युद्धे भंगं विधायेन्‍द्रगिरेश्‍चान्‍यमहीभुजाम् । आदाय तां महादेवीपट्टश्‍चैवं त्‍वया कृत: ॥428॥
	आयु पूरीकर सौधर्म स्‍वर्ग में देवी हुई, जब वहांकी एक पल्‍य प्रमाण आयु पूरी हुई तो वहांसे चयकर गान्‍धार देश की पुष्‍करावती नगरी के राजा इन्‍द्रगिरि की मेरूमती रानीसे गान्‍धारी नाम की पुत्री हुई है। राजा इन्‍द्रगिरि इसे अपनी बूआके लड़केको देना चाहता था, जब यह बात जगत् को अप्रिय पापबुद्धि नारदने सुनी तब शीघ्र ही उसने तुम्‍हें इसकी खबर दी । सुनते ही तू भी प्रेमके वश हो गया और सेना सजाकर युद्धके लिए चल पड़ा । युद्धमें राजा इन्‍द्रगिरि और उसके सहायक अन्‍य राजाओं को पराजितकर इस गान्‍धारीको ले आया और फिर इसे महादेवीका पट्टबन्‍ध प्रदान कर दिया – पट्टरानी बना लिया ॥424-428॥

अथ गौरीभवं चैवं वदामि श्रणु माधव । अस्ति द्वीपेऽत्र विख्‍यातं पुन्‍नागाख्‍यपुरं पुरू ॥429॥
पालकस्‍तस्‍य हेमाभो देवी तस्‍य यशस्‍वती । साऽन्‍येद्युश्‍चारणं दृष्‍ट्वा यशोधरमुनीश्‍वरम् ॥430॥
स्‍मृतपूर्वभवा राज्ञा पृष्‍टैवं प्रत्‍यभाषत । स्‍वभवं दशनोद्दीप्‍त्‍या स्‍नापयन्‍ती (स्‍नपयन्‍ती) मनोरमम् ॥431॥
	अथानन्‍तर - गणधर भगवान् कहने लगे कि अब मैं गौरीके भव कहता हूं सो हे कृष्‍ण तू सुन ! इसी जम्‍बू द्वीप में एक पुन्‍नागपुर नाम का अतिशय प्रसिद्ध बड़ा भारी नगर है । उसकी रक्षा करनेवाला राजा हेमाभ था और उसकी रानी यशस्‍वती थी । किसी एक दिन यशोधर नाम के चरण ऋद्धिधारी मुनिराजको देखकर उसे अपने पूर्व भवोंका स्‍मरण हो आया । राजा के पूछनेपर वह अपने दांतोकी कान्ति से उन्‍हें नहलाती हुई इस प्रकार अपने पूर्वभव कहने लगी ॥429-431॥

धातकीखण्‍डप्राड़्मन्‍दरापरस्‍थविदेहगम् । नाम्‍नाशोकपुरं तत्र वास्‍तव्‍यो वणिजां वर: ॥432॥
आनन्‍दस्‍तस्‍य भार्यायां जातानन्‍दयश:श्रुति: । दत्‍वा जात्‍वमिताद्युक्तिसागराय तनुस्थितिम् ॥433॥
आश्‍चर्यपन्‍चकं प्राप्‍य तत्‍पुण्‍याज्‍जीवितावधौ । उदक्‍कुरूषु सम्‍भूय भुक्‍त्‍वा तत्र सुखं तत: ॥434॥
भूत्‍वा भवनवासीन्‍द्रभार्येहास्‍मीति सम्‍मदात् । तत: कदाचित्सिद्धार्थवने सागरसन्‍ज्ञकम् ॥435॥
गुरूमाश्रित्‍य सम्‍भावितोपवासा भवावधौ । देवी जाताऽऽदिमे कल्‍पे तत्र निर्वर्तितस्थिति: ॥436॥
द्वीपेऽस्मिन्‍नेव कौशाम्‍ब्‍यां सुमतिश्रेष्ठिनोऽभवत् । सुभद्रायां सुता धार्मिकीति संशब्दिता जनै: ॥437॥
धातकीखण्‍ड द्वीप के पूर्व मेरूसे पश्चिमकी ओर जो विदेह क्षेत्र हैं उसमें एक अशोकपुर नाम का नगर है । उसमें आनन्‍द नाम का एक उत्‍तम वैश्‍य रहता था उसकी स्‍त्रीके एक आनन्‍दयशा नाम की पुत्री उत्‍पन्‍न हुई । किसी समय आनन्‍दयशाने अमितसागर मुनिराज के लिए आहार दान देकर पन्‍चाश्‍चर्य प्राप्‍त किये । इस दानजन्‍य पुण्‍य के प्रभाव से वह आयु पूर्ण होने पर उत्‍तरकुरूमें उत्‍पन्‍न हुई, वहांके सुख भोगनेके बाद भवनवासियोंके इन्‍द्र की इन्‍द्राणी हुई और वहाँसे च्‍युत होकर यहाँ उत्‍पन्‍न हुई हूँ । इस प्रकार रानी यशस्‍वतीने अपने पति राजा हेमाभके लिए बड़े हर्ष से अपने पूर्वभव सुनाये । तदनन्‍तर, रानी यशस्‍वती किसी समय सिद्धार्थ नामक वन में गई, वहाँ सागरसेन नामक मुनिराज के पास उसने उपवास ग्रहण किये । आयु के अन्‍त में मरकर प्रथम स्‍वर्ग में देवी हुई । तदनन्‍तर वहांकी स्थिति पूरी होने पर इसी जम्‍बूद्वीपकी कौशाम्‍बी नगरी में सुमति नामक सेठकी सुभद्रा नाम की स्‍त्रीसे धार्मिकी नाम की पुत्री हुई ॥432-437॥

पुनर्जिनमतिक्षान्तिदत्‍तां जिनगुणादिकाम् । सम्‍पत्तिं साधु निर्माप्‍य महाशुक्रेऽभवत्‍सुरी ॥438॥
चिरात्‍ततो विनिर्गत्‍य वीतशोकपुरेशिन: । महीशो मेरूचन्‍द्रस्‍य चन्‍द्रवत्‍यामजायत ॥439॥
गौरीति रूपलावण्‍यकान्‍त्‍यादीनामसौ खनि: । विजयाख्‍यपुराधीशो विभुर्विजयनन्‍दन: ॥440॥
वत्‍सलस्‍तुभ्‍यमानीय तामदत्‍त त्‍वयापि सा । पट्टे नियोजितेत्‍याख्‍यत्‍ततो हरिरगान्‍मुदम् ॥441॥
	यहाँपर उसने जिनमति आर्यिंकाके दिये हुए जिनगुणसम्‍पत्ति नाम के व्रतका अच्‍छी तरह पालन किया जिसके प्रभाव से मरकर महाशुक्र स्‍वर्ग में देवी हुई । बहुत समय बाद वहांसे चयकर वीतशोकनगर के स्‍वामी राजा मेरूचन्‍द्रकी चन्‍द्रवती रानी के रूप, लावण्‍य और कान्ति आदिकी खान यह गौरी नाम की पुत्री हुई है । स्‍नेहसे भरे, विजयपुर नगर के स्‍वामी राजा विजयनन्‍दनने यह लाकर तुझे दी है और तू ने भी इसे पट्टरानी बनाया है । इस प्रकार गणधर भगवान् ने गौरीके भवान्‍तर कहे जिन्‍हें सुनकर श्रीकृष्‍ण हर्षको प्राप्‍त हुए ॥438-441॥	

तत: पद्मावतीजन्‍मसम्‍बन्‍धं गणनायक: । गुणानामाकरोऽवादीदित्‍थं जनमनोहरम् ॥442॥
	तदनन्‍तर – गुणों की खान, गणधर देव, लोगोंका मन हरण करने वाले पद्मावती के पूर्व भवों का सम्‍बन्‍ध इस प्रकार कहने लगे ॥442॥

अस्मिन्‍नेवोज्‍जयिन्‍याख्‍यनगरीनायको नृप: । विजयस्‍तस्‍य विक्रान्तिरिव देव्‍यपराजिता ॥443॥
विनयश्री: सुता तस्‍या हस्‍तशीर्षपुरेशिन: । हरिषेणस्‍य देव्‍यासीद्दत्‍वा दानमसौ मुदा ॥444॥
समाधिगुप्‍तयोगीशे भूत्‍वा हैमवते चिरम् । भुक्‍त्‍वा भोगान्‍भवप्रान्‍ते जाता चन्‍द्रस्‍य रोहिणी ॥445॥
पल्‍योपमायुष्‍कालान्‍ते विषये मगधाभिधे। वसत: शाल्‍मलिग्रामे पद्मदेवी सुताऽजनि ॥446॥
सती विजयदेवस्‍य देविलायां कदाचन । वरधर्मयते: सन्निधाने सा व्रतमग्रहीत् ॥447॥
अविज्ञातफलाभक्षणं कृच्‍छ्रेऽपि दृढव्रता । वनेचरै: कदाचित्‍स ग्रामोऽवस्‍कन्‍दघातिभि: ॥448॥
विलोपितस्‍तदापद्मदेवीं सिंहरथाद्भयात् । नीत्‍वा महाटवीं सर्वे जना: क्षुत्‍परिपीडिता: ॥449॥
विषवल्‍लीफलान्‍याशु भक्षयित्‍वा मृतिं ययु: । व्रतभंगभयात्‍तानि सा विहायाह्णतेर्विना ॥450॥
मृत्‍वा हैमवते भूत्‍वा जीवितान्‍ते ततश्‍च्‍युता । द्वीपे स्‍वयंप्रभे जाता देवी सद्य: स्‍वयंप्रभा ॥451॥
स्‍वयंप्रभाख्‍यदेवस्‍य ततो निर्गत्‍य सा पुन: । द्वीपेऽस्मिन्‍भारते क्षेत्रे जयन्‍तपुरभूपते: ॥452॥
श्रीधरस्‍य सुता भूत्‍वा श्रीमत्‍यां सुन्‍दराकृति: । विमलश्रीरभूत्‍पत्‍नी भद्रिलाख्‍यपुरेशिन: ॥453॥
नृपस्‍य मेघनादस्‍य समीप्सितसुखप्रदा । राजा धर्ममुनेस्‍त्‍यक्‍त्‍वा राज्‍यं प्रव्रज्‍य शुद्धधी: ॥454॥
जातो व्रतधरस्‍तस्मिन्‍सहस्रारपतौ सति । अष्‍टादशसमुद्रायुर्भाजिभासुरदीधितौ ॥455॥
साऽपि पद्मावतीक्षान्तिं सम्‍प्राप्‍यादाय संयमम् । आचाम्‍लवर्धनामानं समुपोष्‍यायुषावधौ ॥456॥
तत्रैव कल्‍पे देवीत्‍वं प्रतिपद्य निजायुष: । प्रान्‍तेऽरिष्‍टपुराधीश: श्रीमत्‍यां तनयाऽजनि ॥457॥
हिरण्‍यवर्मण: पद्मावतीत्‍येषा स्‍वयंवरे । सम्‍भाव्‍य सम्‍भृतस्‍नेहा भवन्‍तं रत्‍नमालया ॥458॥
शीलावहा महादेवीपट्टं प्रापदिति स्‍फुटम् । तास्तिस्‍त्रोपि स्‍वजन्‍मानि श्रुत्‍वा मुदमयुर्हरे: ॥459॥
	इसी भरतक्षेत्रकी उज्‍जयिनी नगरी में राजा विजय राज्‍य करता था उसकी विक्रान्तिके समान अपराजिता नाम की रानी थी । उन दोनोंके विनयश्री नाम की पुत्री थी । वह हस्‍तशीर्षपुरके राजा हरिषेण को दी गई थी । विनयश्रीने एक बार समाधिगुप्‍त मुनिराज के लिए बड़े हर्ष से आहार - दान दिया था जिसके पुण्‍य से वह हैमवत क्षेत्र में उत्‍पन्‍न हुई । चिरकाल तक वहाँके भोग भोगकर आयु के अन्‍त में वह चन्‍द्रमाकी रोहिणी नाम की देवी हुई । जब एक पल्‍य प्रमाण वहांकी आयु समाप्‍त हुई तब मगध देशके शाल्‍मलि गाँवमें रहनेवाले विजयदेवकी देविला स्‍त्रीसे पद्मदेवी नाम की पतिव्रता पुत्री हुई । उसने किसी समय वरधर्म नामक मुनिराज के पास ‘मैं कष्‍टके समय भी अनजाना फल नहीं खाऊँगी’ ऐसा दृढ़व्रत लिया । किसी एक समय आक्रमणकर घात करनेवाले भीलोंने उस गांवको लूट लिया । उस समय सब लोग, भीलोंके राजा सिंहरथके डरसे पद्मदेवीको महाअटवीमें ले गये । वहाँ भूखसे पीडि़त होकर सब लोगोंने विषफल खा लिये जिससे वे शीघ्रही मर गये परन्‍तु व्रतभंगके डरसे पद्मदेवीने उन फलोंको छुआ भी नहीं इसलिए वह आहारके बिना ही मरकर हैमवत क्षेत्र नामक भोगभूमिमें उत्‍पन्‍न हुई । आयु पूर्ण होने पर वहांसे चयकर स्‍वयंप्रभद्वीप में स्‍वयंप्रभ नामक देवकी स्‍वयंप्रभा नाम की देवी हुई । वहांसे चयकर इसी जम्‍बूद्वीप के भरतक्षेत्र सम्‍बन्‍धी जयन्‍तपुर नगर में वहांके राजा श्रीधर और रानी श्रीम‍तीके सुन्‍दर शरीरवाली विमलश्री नाम की पुत्री हुई । वह भद्रिलपुरके स्‍वामी राजा मेघरथकी इच्छित सुख देनेवाली रानी हुई थी । किसी समय शुद्ध बुद्धि के धारक राजा मेघनादने राज्‍य छोड़कर धर्म नामक मुनिराज के समीप व्रत धारण कर लिया जिससे वह सहस्‍त्रार नामक स्‍वर्ग में अठारह सागर की आयुवाला देदीप्‍यमान कान्तिका धारक इन्‍द्र हो गया । इधर रानी विमलश्रीने भी पद्मावती नामक आर्यिकाके पास जाकर संयम धारण कर लिया और आचाम्‍लवर्ध नाम का उपवास किया जिसके फलस्‍वरूप वह आयु के अन्‍त में उसी सहस्‍त्रार स्‍वर्ग में देवी हुई और आयु के अन्‍त में वहाँसे च्‍युत होकर अरिष्‍टपुर नगर के स्‍वामी राजा हिरण्‍यवर्माकी रानी श्रीमतीके यह पद्मावती नाम की पुत्री है । इसने स्‍नेहसे युक्‍त हो स्‍वयंवरमें रत्‍नमाला डालकर आपका सम्‍मान किया और तदनन्‍तर इस शीलवतीने महादेवीका पद प्राप्‍त किया । इस प्रकार गणधर भगवान् के मुखारविन्‍दसे अपने - अपने भव सुनकर श्रीकृष्‍णकी गौरी, गान्‍धारी और पद्मावती नाम की तीनों रानियाँ हर्षको प्राप्‍त हुई ॥443-459॥

शार्दूलविक्रीडितम्
इत्‍युच्‍च्‍चैर्गणनायको गुणनिधि: प्रस्‍पष्‍टमृष्‍टाक्षरै: 
		साक्षात्‍कृत्‍य भवावलीविलसितं व्‍यावर्णयन्निर्णयम् ।
साध्‍वाकर्ण्‍य चिरं सुखासुखमयी: स्‍वेष्‍टाष्‍टदेवीकथा: 
		सन्‍तुष्टिं स मुरारिरार सुतरां प्रान्‍ते प्रवृद्धिप्रदा: ॥460॥
	इस प्रकार गुणों के भण्‍डार गणधर देवने स्‍पष्‍ट और मिष्‍ट अक्षरोंके द्वारा पूर्व भवावलीसे सुशोभित निर्णयका साक्षात् वर्णन कर दिखाया और श्रीकृष्‍ण भी अपनी प्‍यारी आठों रानियोंकी सुख - दु:खभरी कथाएँ अच्‍छी तरह सुनकर अन्‍त में प्रवृत्ति प्रदान करनेवाले संतोषको प्राप्‍त हुए । 

वसन्‍ततिलका
			देव्‍योऽपि दिव्‍यवचनं मुनिपुंगवस्‍य 
					भंगावहं बहुभवात्‍तनिजांहसां तत् ।
			कृत्‍वा ह्णदि प्रमुदिता: पृथुशर्मसारे 
					धर्मेऽर्हतो हिततमे स्‍वमर्ति प्रतेनु: ॥461॥
	वे देवियाँ भी अनेक जन्‍ममें कमाये हुए अपने पापोंका नाश करनेवाले श्री गणधर भगवान् के दिव्‍य वचन ह्णदय में धारण कर बहुत प्रसन्‍न हुईं और सबने कल्‍याणकारी तथा बहुत भारी सुख प्रदान करनेवाले अर्हन्‍त भगवान् के धर्म में अपनी बुद्धि लगाई ॥461॥	              

मालिनी
			नहि हितमिह किन्चिद्धर्ममेकं विहाय
				व्‍यवसितमसुमद्भ्‍यो धिग्विमुग्‍धात्‍मवृत्‍तम् ।
			इति विहितवितर्का: सर्वसभ्‍याश्‍च धर्म
				समुपययुरपापा: स्‍वामिना नेमिनोक्‍तम् ॥462॥
	‘इस संसार में एक धर्म को छोड़कर दूसरा कार्य प्राणियोंका कल्‍याण करनेवाला नहीं है, धर्म रहित मूर्ख जीवोंका जो चरित्र है उसे धिक्‍कार है’ इस प्रकार विचार करते हुए सब सभासदोंने पाप रहित होकर, श्री नेमिनाथ भगवान् का कहा हुआ धर्म स्‍वीकार किया ॥462॥
