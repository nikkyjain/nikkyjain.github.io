विपर्यय का अर्थ मिथ्‍या है, क्‍योंकि सम्‍यग्‍दर्शन का अधिकार है । 'च' शब्‍द समुच्‍चयरूप अर्थ में आया है । इससे यह अर्थ होता है कि मति, श्रुत और अवधि विपर्यय भी हैं और समीचीन भी । 

शंका - ये विपर्यय किस कारण से होते हैं ? 
समाधान - क्‍योंकि मिथ्‍यादर्शन के साथ एक आत्‍मा में इनका समवाय पाया जाता है । जिस प्रकार रज सहित कड़वी तूंबड़ी में रखा हुआ दूध कड़वा हो जाता है उसी प्रकार मिथ्‍यादर्शन के निमित्त से ये विपर्यय होते हैं । कड़वी तूंबडी़ के आधारके दोषसे दूधका रस मीठेसे कड़वा हो जाता है - यह स्‍पष्‍ट है, किन्‍तु उस प्रकार मत्‍यादि ज्ञानों की विषय के ग्रहण करनेमें विपरीतता नहीं मालूम होती । खुलासा इस प्रकार है - जिस प्रकार सम्‍यग्‍दृष्टि चक्षु आदिके द्वारा रूपादिक पदार्थों को ग्रहण करता है उसी प्रकार मिथ्‍यादृष्टि भी मत्‍याज्ञानके द्वारा रूपादिक पदार्थोंको ग्रहण करता है । जिस प्रकार सम्‍यग्‍दृष्टि श्रुत के द्वारा रूपादिक पदार्थों को जानता है और उनका निरूपण करता है उसी प्रकार मि‍थ्‍यादृष्टि भी श्रुतज्ञानके द्वारा रूपादिक पदार्थों को जानता है और उनका निरूपण करता है । जिस प्रकार समयग्‍दृष्टि अवधिज्ञानके द्वारा रूपी पदार्थोंको जानता है उसी प्रकार मिथ्‍यादृष्टि भी विभंग ज्ञान के द्वारा रूपी पदार्थों को जानता है । 

यह एक प्रश्‍न है जिसका समाधान करने के लिए अगला सूत्र कहते हैं । 