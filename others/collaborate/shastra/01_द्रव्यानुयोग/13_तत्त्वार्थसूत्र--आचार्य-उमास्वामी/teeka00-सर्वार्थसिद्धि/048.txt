इन्द्रिय शब्‍द का व्‍याख्‍यान कर आये । सूत्र में जो 'पंच' पदका ग्रहण किया है वह मर्यादा के निश्चित करने के लिए किया है कि इन्द्रियाँ पाँच ही होती हैं । इससे इन्द्रियों की और अधिक संख्‍या नहीं पायी जाती । 

शंका - इस सूत्र में वचनादिक कर्मेन्द्रियों का ग्रहण करना चाहिए ? 
समाधान - नहीं करना चाहिए, क्‍योंकि उपयोग का प्रकरण है । इस सूत्र में उपयोग की साधन-भूत इन्द्रियों का ग्रहण किया है, क्रिया की साधन-भूत इन्द्रियों का नहीं । दूसरे, क्रिया की साधन-भूत इन्द्रियों की मर्यादा नहीं है । अंगोपांग नामकर्म के उदय से जितने भी अंगोपांगों की रचना होती है वे सब क्रिया के साधन हैं, इसलिए कर्मेन्द्रियाँ पाँच ही हैं ऐसा कोई नियम नहीं किया जा सकता । 

अब उन पाँचों इन्द्रियों के अन्‍तर्भेदों को दिखलाने के लिए आगे का सूत्र कहते हैं -