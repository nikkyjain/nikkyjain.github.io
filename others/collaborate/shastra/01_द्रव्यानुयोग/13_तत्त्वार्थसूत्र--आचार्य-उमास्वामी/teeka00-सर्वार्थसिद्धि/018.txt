अव्‍यक्त शब्‍दादि के समूह को व्‍यंजन कहते हैं। उसका अवग्रह ही होता है, ईहादिक नहीं होते।
 
शंका - यह सूत्र किसलिए आया है ? 
समाधान - अवग्रह ही होता है, ईहादिक नहीं होते इस प्रकारका नियम करने के लिए यह सूत्र आया है। 

शंका - तो फिर इस सूत्र में एवकार का निर्देश करना चाहिए। 
समाधान - नहीं करना चाहिए, क्‍योंकि 'किसी कार्य के सिद्ध रहते हुए यदि उसका पुन: विधान किया जाता है तो वह नियम के लिए होता है' इस नियमके अनुसार सूत्रमें एवकारके न करने पर भी वह नियमका प्रयो‍जक हो जाता है। 

शंका - जबकि अवग्रह का ग्रहण दोनों जगह समान है तब फिर इनमें अन्‍तर किंनिमित्तक है ?
समाधान - अर्थावग्रह और व्‍यंजनावग्रह में व्‍यक्त ग्रहण और अव्‍यक्त ग्रहणकी अपेक्षा अन्‍तर है। 

शंका - कैसे ? 
समाधान - जैसे माटी का नया सकोरा जल के दो तीन कणों से सींचने पर गीला नहीं होता और पुन:-पुन: सींचने पर वह धीरे-धीरे गीला हो जाता है इसी प्रकार श्रोत्र आदि इन्द्रियोंके द्वारा किये गये शब्‍दादिरूप पुद्गल स्‍कन्‍ध दो तीन समयोंमें व्‍यक्त नहीं होते हैं, किन्‍तु पुन:-पुन: ग्रहण होने पर वे व्‍यक्त हो जाते हैं। इससे सिद्ध हुआ कि व्‍यक्त ग्रहणसे पहले-पहले व्‍यंजनावग्रह होता है और व्‍यक्त ग्रहणका नाम अर्थावग्रह है। यही कारण है कि अव्‍यक्त ग्रहणपूर्वक ईहादिक नहीं होते। 
	
सब इन्द्रियोंके समानरूपसे व्‍यंजनावग्रहके प्राप्‍त होनेपर जिन इन्द्रियोंके द्वारा यह सम्‍भव नहीं है उसका निषेध करनेके लिए आगेका सूत्र कहते हैं –