आस्रव पदार्थ व्‍याख्‍यान किया । अब उसके बाद कहे गये बन्‍ध पदार्थ का व्‍याख्‍यान करना चाहिए उसका व्‍याख्‍यान करते हुए पहले बन्‍ध के कारणों का निर्देश करते हैं, क्‍योंकि बन्‍ध तत्‍पूर्वक होता है-

मिथ्‍यादर्शन आदि का व्‍याख्‍यान पहले किया जा चुका है । 

शंका - इनका व्‍याख्‍यान पहले कहॉं किया है।
समाधान - 'तत्‍वार्थश्रध्दानं सम्‍यग्‍दर्शनम्' इस सूत्र में सम्‍यग्‍दर्शन का व्‍याख्‍यान किया है । मिथ्‍यादर्शन इसका उल्‍टा है, अत: इससे उसका भी व्‍याख्‍यान हो जाता है । या आस्रव का कथन करते समय पच्‍चीस क्रियाओं में मिथ्‍यादर्शन क्रिया के समय उसका व्‍याख्‍यान किया है । विरति का व्‍याख्‍यान पहले कर आये हैं । उसकी उलटी अविरति लेनी चाहिए । प्रमाद का अन्‍तर्भाव आज्ञाव्‍यापादनक्रिया और अनाकांक्षाक्रिया इन दोनों में हो जाता है । अच्‍छे कार्यों के करने में आदरभाव न होना प्रमाद है । कषाय क्रोधादिक हैं जो अन्‍ततानुबन्‍धी, अप्रत्‍याख्‍यान, प्रत्‍याख्‍यान और संज्‍वलन के भेद से अनेक प्रकार की हैं । इनका भी पहले कथन कर आये हैं । 

शंका - कहॉं पर ?  
समाधान - 'इन्द्रियकषाया' इत्‍यादि सूत्र का व्‍याख्‍यान करते समय । तथा कायादि के भेद से तीन प्रकार के योग का आख्‍यान भी पहले कर आये हैं । 

शंका - कहॉं पर ?
समाधान - 'कायवाड मन: कर्म योग:' इस सूत्र में ।

मिथ्‍यादर्शन दो प्रकार का हैं- नैसर्गिक और परोपदेशपूर्वक । इनमें से जो परोपदेश बिना मिथ्‍यादर्शन कर्म के उदय से जीवादि पदार्थों का अश्रध्‍दानरूप भाव होता है वह नैसर्गिक मिथ्‍यादर्शन है । तथा परोपदेश के निमित्त से होने वाला मिथ्‍यादर्शन चार प्रकार का है- क्रियावादी, अक्रियावादी, अज्ञानी और वैनयिक । अथवा मिथ्‍यादर्शन पॉंच प्रकार का है- एकान्‍त मिथ्‍यादर्शन, विपरीत मिथ्‍यादर्शन, संशय मिथ्‍यादर्शन, वैनयिक मिथ्‍यादर्शन और अज्ञानिक मिथ्‍यादर्शन। 
यही है, इसी प्रकार का है इस प्रकार धर्म और धर्मी में एकान्‍तरूप अभिप्राय रखना [[एकान्‍त मिथ्‍यादर्शन]] है । जैसे यह सब जग परब्रह्मरूप ही है, या सब पदार्थ अनित्‍य ही है या नित्‍य ही है। 
सग्रन्‍थको निर्ग्रन्‍थ मानना, केवली को कवलाहारी मानना और स्‍त्री सिद्ध होती है इत्‍यादि मानना [[विपर्यय मिथ्‍यादर्शन]] है। 
सम्‍यग्‍दर्शन, सम्‍यग्‍ज्ञान और सम्‍यक्चारित्र ये तीनों मिलकर क्‍या मोक्षमार्ग हैं या नहीं इस प्रकार किसी एक पक्ष को स्‍वीकार नहीं करना [[संशय मिथ्‍यादर्शन]] है । सब देवता और सब मतों को एक समान मानना [[वैनयिक मिथ्‍यादर्शन]] है । 
हिताहित की परीक्षा से रहित होना [[अज्ञानिक मिथ्‍यादर्शन]] हैं । 
कहा भी है- क्रियावादियों के एक सौ अस्‍सी, अक्रियावादियों के चौरासी, अज्ञानियों के सडसठ और वैनयिकों के बत्तीस भेद है ।
	छहकाय के जीवों की दया न करने से और छह इन्द्रियों के विषय भेद से अविर‍ति बारह प्रकार की है । सोलह कषाय और नौ नोकषाय ये पच्‍चीस कषाय हैं। यद्यपि कषायों से नोकषायों में थोडा भेद है पर वह यहॉं विवक्षित नहीं हैं, इसलिये सबको कषाय कहा है । चार मनोयोग, चार वचनयोग और पॉंच काययोग ये योग के तेरह भेद हैं । प्रमत्तसंयत गुणस्‍थान में आहारक ऋद्धिधारी मुनि के आहारककाययोग और और आहारक मिश्रकाययोग भी सम्‍भव हैं इस प्रकार योग पन्‍द्रह भी होते हैं । शुद्धयष्‍टक और उत्तमक्षमा आदि विषयक भेद से प्रमाद अनेक प्रकार का है । इस प्रकार ये मिथ्‍यादर्शन आदि पॉंचों मिलकर पृथक-पृथक बन्‍धके हेतु हैं । स्‍पष्‍टीकरण इस प्रकार है - मिथ्‍यादृष्टि जीव के पाँचों ही मिलकर बंध के हेतु हैं । सासादन सम्यग्दृष्टि, सम्यग्‍मिथ्यादृष्टि और अविरतसम्‍यग्‍दृष्टि के अविरति आदि चार बन्‍ध के हेतु हैं। संयतासंयत के विरति और अविरति ये दोनों मिश्ररूप तथा प्रमाद, कषाय और योग ये बन्‍ध के हेतु हैं। प्रमत्‍तसंयत के प्रमाद, कषाय और योग ये तीन बन्‍ध के हेतु हैं। अप्रमत्‍तसंयत आदि चार के योग और कषाय ये दो बन्‍ध के हेतु हैं। उपशान्‍तकषाय, क्षीणकषाय और सयोगकेवली इनके एक योग ही बन्‍ध का हेतु है। अयोगकेवली के बन्‍ध का हेतु नहीं है।

बन्‍ध के हेतु कहे। अब बन्‍ध का कथन करना चाहिये इसलिये आगे का सूत्र कहते हैं—