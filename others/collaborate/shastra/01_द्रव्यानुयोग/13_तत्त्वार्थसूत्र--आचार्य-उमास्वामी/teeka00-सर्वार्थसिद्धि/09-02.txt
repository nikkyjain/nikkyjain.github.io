जिसके बल से संसार के कारणों से आत्माा का गोपन अर्थात् रक्षा होती है वह [[गुप्ति]] है। 
प्राणिपीड़ा का परिहार करने के लिए भले प्रकार आना-जाना, उठाना-धरना, ग्रहण करना व मोचन करना [[समिति]] है। 
जो इष्ट स्थान में धरता है वह [[धर्म]] है। 
शरीरादिक के स्वभाव का बार बार चिन्तन करना [[अनुप्रेक्षा]] है। 
क्षुधादि वेदना के होने पर कर्मों की निर्जरा करने के लिए उसे सह लेना परिषह है और परिषह का जीतना [[परिषहजय]] है। 
[[चारित्र]] शब्द का प्रथम सूत्र में व्याख्यान कर आये हैं। ये गुप्ति आदिक संवररूप क्रिया के अत्यंत सहकारी हैं, अतएव सूत्र में इनका करण रूप से निर्देश किया है। संवर का अधिकार है तथापि गुप्ति आदिक के साथ साक्षात् सम्बन्ध दिखलाने के लिए इस सूत्र में उसका 'स:' इस पद के द्वारा निर्देश किया है। 

शंका - इसका क्या प्रयोजन है ? 
समाधान - अवधारण करना इसका प्रयोजन है। यथा – वह संवर गुप्ति आदिक द्वारा ही हो सकता है, अन्य उपायसे नहीं हो सकता। इस कथन से तीर्थ यात्रा करना, अभिषेक करना, दीक्षा लेना, उपहार स्वरूप सिर को अर्पण करना और देवता की आराधना करना आदि का निराकरण हो जाता है, क्योंकि राग, द्वेष और मोह के निमित्त से ग्रहण किये गये कर्म का अन्यथा अभाव नहीं किया जा सकता। 