जिन जीवों के दो इन्द्रियाँ होती हैं उन्‍हें दो-इन्द्रिय कहते हैं । तथा जिनके प्रारम्‍भ में दो इन्द्रिय जीव हैं दो-इन्द्रियादिक कहलाते हैं । यहाँ आदि शब्‍द व्‍यवस्‍थावाची है । 

शंका - ये कहाँ व्‍यवस्थित होकर बतलाये गये हैं ? 
समाधान - आगम में । 

शंका - किस क्रम से ? 
समाधान - दो इन्द्रिय, तीन इन्द्रिय, चार इन्द्रिय और पंचेन्द्रिय इस क्रम से व्‍य‍वस्थित हैं । यहाँ तद्गुणसंविज्ञान बहुव्रीहि समास का ग्रहण किया है, अत: द्वीन्द्रिय का भी अन्‍तर्भाव हो जाता है । 

शंका - इन द्वीन्द्रिय आदि जीवों के कितने प्राण होते हैं ? 
समाधान - पूर्वोक्त चार प्राणों में  रसना-प्राण और वचन-प्राण इन दो प्राणों के मिला देने पर दो इन्द्रिय जीवों के छह प्राण होते हैं । इनमें घ्राणप्राण के मिला देने पर तीनइन्द्रिय जीव के सात प्राण होते हैं । इनमें चक्षु-प्राण के मिला देने पर चौइन्द्रिय जीव के आठ प्राण होते हैं । इनमें श्रोत्र-प्राण के मिला देने पर तिर्यंच असंज्ञी के नौ प्राण होते हैं । इनमें मनोबल के मिला देने पर संज्ञी जीवों के दस प्राण होते हैं ।

पूर्व सूत्र में जो आदि शब्‍द दिया है उससे इन्द्रियों की संख्‍या नहीं ज्ञात होती, अत: उनके परिमाण का निश्‍चय करने के लिए आगेका सूत्र कहते हैं -