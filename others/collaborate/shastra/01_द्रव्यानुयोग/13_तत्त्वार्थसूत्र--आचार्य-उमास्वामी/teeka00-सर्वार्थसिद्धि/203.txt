जिसमें दो शक्‍त्‍यंश अधिक हों उसे द्वयधिक कहते हैं। 

शंका - वह द्वयधिक कौन हुआ ? 
समाधान - चार शक्‍त्‍यंशवाला। सूत्र में आदि शब्‍द प्रकारवाची है। 

शंका - वह प्रकार रूप अर्थ क्‍या है ? 
समाधान - द्वयधिकपना । इससे पाँच शक्‍त्‍यंश आदि का ज्ञान नहीं होता। तथा इससे यह भी तात्‍पर्य निकल आता है कि समानजातीय या असमानजातीय दो अधिक आदि शक्‍त्‍यंशवालों का बन्‍ध होता है दूसरों का नहीं। जैसे दो स्निग्‍ध शक्‍त्‍यंशवाले परमाणु का एक स्निग्‍ध शक्‍त्‍यंशवाले परमाणु के साथ, दो स्निग्‍ध शक्‍त्‍यंशवाले परमाणु के साथ और तीन स्निग्‍ध शक्‍त्‍यंश वाले परमाणु के साथ बन्‍ध नहीं होता। हाँ, चार स्निग्‍ध शक्‍त्‍यंशवाले परमाणु के साथ अवश्‍य बन्‍ध होता है। तथा उसी दो स्निग्‍ध शक्‍त्‍यंशवाले परमाणु का पाँच स्निग्‍ध शक्‍त्‍यंशवाले परमाणु के साथ, इसी प्रकार छह, सात, आठ, संख्‍यात, असंख्‍यात और अनन्‍त स्निग्‍ध शक्‍त्‍यंशवाले परमाणु के सा‍थ बन्‍ध नहीं होता। इसी प्रकार तीन स्निग्‍ध शक्‍त्‍यंशवाले परमाणु का पाँच स्निग्‍ध शक्‍त्‍यंशवाले परमाणु के साथ बन्‍ध होता है। किन्‍तु आगे-पीछे के शेष स्निग्‍ध शक्‍त्‍यंशवाले परमाणु के साथ बन्‍ध नहीं होता। चार स्निग्‍ध शक्‍त्‍यंशवाले परमाणु का छह स्निग्‍ध शक्‍त्‍यंशवाले परमाणु के साथ बन्‍ध होता है किन्‍तु आगे पीछे के शेष स्निग्‍ध शक्‍त्‍यंशवाले परमाणु के साथ बन्‍ध नहीं होता। इसी प्रकार यह क्रम आगे भी जानना चाहिए। तथा दो रूक्ष शक्‍त्‍यंशवाले परमाणु का एक, दो और तीन रूक्ष शक्‍त्‍यंशवाले परमाणु के साथ बन्‍ध नहीं होता। हाँ, चार रूक्ष शक्‍त्‍यंशवाले परमाणु के साथ अवश्‍य बन्‍ध होता है। उसी दो रूक्ष शक्‍त्‍यंशवाले परमाणु का आगे के पाँच आदि रूक्ष शक्‍त्‍यंशवाले परमाणुओं के साथ बन्‍ध नहीं होता। इसी प्रकार तीन आदि रूक्ष शक्‍त्‍यंशवाले परमाणुओं का भी दो अधिक शक्‍त्‍यंशवाले परमाणुओं के साथ बन्‍ध जान लेना चाहिए। समान जातीय परमाणुओं में बन्‍ध का जो क्रम बतलाया है विजातीय परमाणुओं में भी बन्‍ध का वही क्रम जानना चाहिए। कहा भी है – 'स्निग्‍ध का दो अधिक शक्‍त्‍यंशवाले स्निग्‍ध के साथ बन्‍ध होता है। रूक्ष का दो अधिक शक्‍त्‍यंशवाले रूक्ष के साथ बन्‍ध होता है। तथा स्निग्‍ध का रूक्ष के साथ इसी नियम से बन्‍ध होता है। किन्‍तु जघन्‍य शक्‍त्‍यंशवाले का बन्‍ध सर्वथा वर्जनीय है।' सूत्र में 'तु' पद विशेषणपरक है जिससे बन्‍ध के प्रतिषेध का निवारण और बन्‍ध का विधान होता है।
	
अधिक गुणवाले के साथ बन्‍ध होता है ऐसा क्‍यों कहा, समगुणवाले के साथ बन्‍ध होता है ऐसा क्‍यों नहीं कहा ? अब इसी बात के बतलाने के लिए आगे का सूत्र कहते हैं –