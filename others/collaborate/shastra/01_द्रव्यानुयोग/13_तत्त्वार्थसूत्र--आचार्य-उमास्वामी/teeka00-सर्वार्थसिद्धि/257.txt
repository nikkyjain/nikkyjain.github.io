विरति शब्द प्रत्येक शब्द पर लागू होता है । यथा - दिग्विरति, देशविरति और अनर्थदण्डविरति । ये तीन गुणव्रत हैं, क्योंकि व्रत शब्द का हर एक के साथ सम्बन्ध है । तथा सामायिकव्रत, प्रोषधोपवासव्रत, उपभोगपरिभोगपरिमाणव्रत और अतिथिसंविभ।गव्रत ये चार है । इस प्रकार इन व्रतों से जो सम्पन्न है वह गृही विरताविरत कहा जाता है । खुलासा इस प्रकार है - 

जो पूर्वादि दिशाएँ हैं उनमें प्रसिद्ध चिह्नों के द्वारा मर्यादा करके नियम करना [[दिग्विरतिव्रत]] है । उस मर्यादा के बाहर त्रस और स्थावर हिंसा का त्याग हो जाने से उतने अंश में महाव्रत होता है । मर्यादा के बाहर लाभ होते हुए भी उसमें परिणाम न रहने के कारण लोभ का त्याग हो जाता है । 
ग्रामादिक की निश्चित मर्यादारूप प्रदेश देश कहलाता है । उससे बाहर जाने का त्याग कर देना [[देशविरतिव्रत]] है । यहाँ भी पहले के समान मर्यादा के बाहर महाव्रत होता है । 
उपकार न होकर जो प्रवृत्ति केवल पाप  का कारण है वह अनर्थदण्ड है । इससे विरत होना [[अनर्थदण्डविरतिव्रत]] है । अनर्थदण्ड पाँच प्रकार का है- अपध्यान, पापोपदेश, प्रमादाचरित, हिंसाप्रदान और अशुभश्रुति --
दूसरों का जय, पराजय, मारना, बाँधना, अंगों का छेदना और धन का अपहरण आदि कैसे होवे इस प्रकार मन से विचार करना [[अपध्यान]] नाम का अनर्थदण्ड है। 
तिर्यंचों को क्लेश पहुँचाने वाले, वणिज का प्रसार करनेवाले और प्राणियों की हिंसा के कारणभूत आरम्भ आदि के विषय में पापबहुल वचन बोलना [[पापोपदेश]] नाम का अनर्थदण्ड है । 
बिना प्रयोजन के वृक्षादि का छेदना, भूमि का कूटना, पानी का सींचना आदि पाप कार्य [[प्रमादाचरित]] नाम का अनर्थदण्ड है । 
विष, काँटा, शस्त्र, अग्नि, रस्सी, चाबुक और लकड़ी आदि हिंसा के उपकरणों का प्रदान करना [[हिंसाप्रदान]] नाम का अनर्थदण्ड है । 
हिंसा और राग आदि को बढ़ानेवाली दुष्ट कथाओं का सुनना और उनकी शिक्षा देना [[अशुभश्रुति]] नाम का अनर्थदण्ड है ।
 
'सम्' उपसर्ग का अर्थ एकरूप है । जैसे 'घी संगत है, तेल संगत है,' जब यह कहा जाता है तब संगत का अर्थ एकीभूत होता है । सामायिक में मूल शब्द समय है । इसके दो अवयव हैं सम् और अय । सम्‌ अर्थ कहा ही है और अय का अर्थ गमन है । समुदायार्थ एकरूप हो जाना समय है और समय ही सामायिक है । अथवा समय अर्थात् एकरूप हो जाना ही जिसका प्रयोजन है वह [[सामायिक]] है । इतने देश में और इतने काल तक इस प्रकार निश्चित की गयी सामायिक में स्थित पुरुष के पहले के समान महाव्रत जानना चाहिए, क्योंकि इसके सूक्ष्म और स्थूल दोनों प्रकार के हिंसा आदि पापों का त्याग हो जाता है । 

शंका - यदि ऐसा है तो सामायिक में स्थित हुए पुरुष के सकलसंयम का प्रसंग प्राप्त होता है ? 
समाधान - नहीं, क्योंकि इसके संयम का घात करने वाले कर्मों का उदय पाया जाता हैं । 

शंका- -तो फिर इसके महाव्रत का अभाव प्राप्त होता है ? 
समाधान - नहीं, क्योंकि जैसे राजकुल में चैत्र को सर्वगत उपचार से कहा जाता है उसी प्रकार इसके महाव्रत उपचार से जानना चाहिए । 

प्रोषध का अर्थ पर्व है और पांचों इन्द्रियों के शब्दादि विषयों के त्यागपूर्वक उसमें निवास करना उपवास है । अर्थात चार प्रकार के आहार का त्याग करना उपवास है । तथा प्रोषध के दिनों में जो उपवास किया जाता है उसे प्रोषधोवास कहते हैं । प्रोषधोपवासी श्रावक को अपने शरीर के संस्कार के कारण स्नान, गन्ध, माला और आभरण आदि का त्याग करके किसी पवित्र स्थान में, साधुओं के रहने के स्थान में, चैत्यालय में या अपने प्रोषधोपवास के लिए नियत किये गये घर में, धर्मकथा के सुनने, सुनाने और चिन्तन करने में मन को लगाकर उपवासपूर्वक निवास करना चाहिए और सब प्रकार का आरम्भ छोड देना चाहिए । 

भोजन, पान, गन्ध और माला आदि उपभोग कहलाते हैं तथा ओढ़ना-बिछाना, अलंकार, शयन, आसन, घर, यान और वाहन आदि परिभोग कहलाते हैं । इनका परिमाण करना [[उपभोग-परिभोग-परिमाण]] व्रत है । जिसका चित्त त्रसहिंसा से निवृत्त है उसे सदा के लिए मधु, मांस और मदिरा का त्याग कर देना चाहिए । जो बहुत जन्तुओं की उत्पत्ति के आधार हैं और जिन्हें अनन्तकाय कहते हैं ऐसे केतकी के फूल और अर्जुन के फूल आदि तथा अदरख और मूली आदि का त्याग कर देना चाहिए, क्योंकि इनके सेवन में फल कम है और घात बहुत जीवों का है । तथा यान, वाहन और आभरण आदिक में हमारे लिए इतना ही इष्ट है शेष सब अनिष्ट है इस प्रकार का विचार करके कुछ काल के लिए या जीवन भर के लिए शक्त्यानुसार जो अपने लिए अनिष्ट हो उसका त्याग कर देना चाहिए ।
संयमका विनाश न हो इस विधि से जो चलता है वह अतिथि है या जिसके आने की कोई तिथि नहीं उसे अतिथि कहते हैं । तात्पर्य यह है कि जिसके आने का कोई काल निश्चित नहीं है उसे अतिथि कहते हैं । इस अतिथि के लिए विभाग करना [[अतिथिसंविभाग]] है । वह चार प्रकार का है- भिक्षा, उपकरण, औषध और प्रतिश्रय अर्थात् रहनेका स्थान । जो मोक्ष के लिए बद्धकक्ष है, संयम के पालन करने में तत्पर है और शुद्ध है उस अतिथि के लिए शुद्ध मन से निर्दोष भिक्षा देनी चाहिए । सम्यग्दर्शन आदि के बढ़ाने वाले धर्मोपकरण देने चाहिए । योग्य औषध की योजना करनी चाहिए तथा परम धर्म में श्रद्धापूर्वक निवास-स्थान भी देना चाहिए । सूत्र में जो 'च' शब्द है वह आगे कहे जाने वाले गृहस्थधर्म के संग्रह करने के लिए दिया है ।

वह और क्या होता है-
