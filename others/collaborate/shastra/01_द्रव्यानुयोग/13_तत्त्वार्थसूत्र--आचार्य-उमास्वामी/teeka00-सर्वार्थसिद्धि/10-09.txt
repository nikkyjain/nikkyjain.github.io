क्षेत्रादिक तेरह अनुयोगों के द्वारा सिद्ध जीव साध्‍य हैं अर्थात् विभाग करने योग्‍य हैं और यह विभाग वर्तमान और भूत का अनुग्रह करने वाले दो नयों की विवक्षा से किया गया है।
यथा- [[क्षेत्र]] की अपेक्षा किस क्षेत्र में सिद्ध होते हैं ? वर्तमान को ग्रहण करने वाले नय की अपेक्षा सिद्धि क्षेत्र में, अपने प्रदेश में या आकाश-प्रदेश में सिद्धि होती है। अतीत को ग्रहण करने वाले नय की अपेक्षा जन्‍म की अपेक्षा पन्‍द्रह कर्मभूमियों में और अपहरण की अपेक्षा मानुष क्षेत्र में सिद्धि होती है। 
[[काल]]- काल की अपेक्षा किस काल में सिद्धि होती है ? वर्तमानग्राही नय की अपेक्षा एक समय में सिद्ध होता हुआ सिद्ध होता है। अतीतग्राही नय की अपेक्षा जन्‍म की अपेक्षा सामान्‍य रूप में उत्‍सर्पिणी और अवसर्पिणी में उत्‍पन्‍न हुआ सिद्ध होता है। विशेष रूप से अवसर्पिणी काल में सुषमा-दु:षमा में सिद्ध नहीं होता। इस कालको छोड़कर अन्‍यकालमें सिद्ध होता है। 
[[गति]]- गति की अपेक्षा किस गति में सिद्धि होती है ? सिद्धगति में या मनुष्‍यगति में सिद्धि होती है। 
[[लिंग]]- किस लिंग से सिद्धि होती है ? अवेद भाव से या तीनों वेदों से सिद्धि होती है। यह कथन भाव की अपेक्षा है द्रव्‍य की अपेक्षा नहीं। द्रव्‍य की अपेक्षा पुलिंग से ही सिद्धि होती है अथवा निर्ग्रन्‍थलिंग से सिद्धि होती है। भूतपूर्वनय की अपेक्षा सग्रन्‍थ लिंग से सिद्धि होती है।
[[तीर्थ]]- तीर्थ सिद्धि दो प्रकारकी है- तीर्थं- करसिद्ध और इतरसिद्ध। इतर दो प्रकार के हैं, कितने ही जीव तीर्थंकर के रहते हुए सि‍द्ध होते हैं और कितने ही जीव तीर्थंकर के अभाव में सिद्ध होते हैं। 
[[चारित्र]]- किस चारित्र से सिद्धि होती है ? नामरहित चारित्र से सिद्धि होती है या एक, चार और पाँच प्रकार के चारत्रि से सिद्धि होती है। 
[[प्रत्‍येकबुद्ध-बोधितबुद्ध]]- अपनी शक्तिरूप निमित्त से होने वाले ज्ञान के भेद से प्रत्‍येकबुद्ध होते हैं और परोपदेशरूप निमित्त से होने वाले ज्ञान के भेद से बोधितबुद्ध होते हैं, इस प्रकार ये दो प्रकार के हैं। 
[[ज्ञान]]- किसी ज्ञान से सि‍द्धि होती है। एक, दो, तीन और चार प्रकार के ज्ञान विशेषों से सिद्धि होती है। 
[[अवगाहना]]- आत्‍मप्रदेश में व्‍याप्‍त करके रहना इसका नाम अवगाहना है। वह दो प्रकार की है- जघन्‍य और उत्‍कृष्‍ट। उत्‍कृष्‍ट अवगाहना पाँच सौ पच्चीस धनुष है और जघन्‍य अवगाहना कुछ कम साढ़े तीन अरत्नि है। बीच के भेद अनेक हैं। किसी एक अवगाहना में सिद्धि होती है।
[[अन्‍तर]]- क्‍या अन्‍तर है ? सिद्धि को प्राप्‍त होने वाले सिद्धों का जघन्‍य अन्‍तर का अभाव दो समय है और उत्‍कृष्‍ट अन्‍तर का अभाव आठ समय। जघन्‍य अन्‍तर एक समय है और उत्‍कृष्‍ट अन्‍तर छह महीना। 
[[संख्‍या]]- जघन्‍य रूप से एक समय में एक जीव सिद्ध होता है और उत्‍कृष्‍ट रूप से एक समय में एक सौ आठ जीव सिद्ध होते हैं। 
[[अल्‍पबहुत्‍व]]- क्षेत्रादि की अपेक्षा भेदों को प्राप्‍त जीवों की परस्‍पर संख्‍या का विशेष प्राप्‍त करना अल्‍पबहुत्‍व है। यथा- वर्तमान नय की अपेक्षा सिद्धिक्षेत्र में सिद्ध होने वाले जीवों का अल्‍पबहुत्‍व नहीं है। भूतपूर्व नय की अपेक्षा विचार करते हैं- क्षेत्र सिद्ध जीव दो प्रकारके हैं- जन्‍मसिद्ध और संहरणसिद्ध। इनमें-से संहरणसि‍द्ध जीव सबसे अल्‍प हैं। इनसे जन्‍मसिद्ध जीव संख्‍यातगुणे हैं। क्षेत्रों का विभाग इस प्रकार है- कर्मभूमि, अकर्मभूमि, समुद्र, द्वीप, ऊर्ध्‍वलोक, अधोलोक और तिर्यग्‍लोक। इनमें से ऊर्ध्‍वलोक सिद्ध सबसे स्‍तोक हैं। इनसे अधोलोक सिद्ध संख्‍यातगुणे हैं, इनसे तिर्यग्‍लो‍क सिद्ध संख्‍यातगुणे हैं। समुद्रसिद्ध सबसे स्‍तोक हैं। इनसे द्वीपसिद्ध संख्‍यातगुण हैं। यह सामान्‍य रूपसे कहा है। विशेष रूप से विचार करने पर लवण समुद्रसिद्ध सबसे स्‍तोक हैं। इनसे कालोद सिद्ध संख्‍यातगुण हैं। इनसे जम्‍बूद्वीप सिद्ध संख्‍यातगुणे हैं। इनसे धातकी खण्‍ड सिद्ध संख्‍यातगुण हैं। इनसे पुष्‍करार्द्ध द्वीप सिद्ध संख्‍यातगुण हैं। इसी प्रकार कालादि का विभाग करने पर भी आगम के अनुसार अल्‍पबहुत्‍व जान लेना चाहिए। 

इति तत्त्वार्थाधिगमे मोक्षशास्त्रे दशमोऽध्याय:॥१०॥
अक्षर-मात्र पद-स्वर-हीनं, व्यंजन-संधि-विवर्जित-रेफम्। साधुभिरत्र मम क्षमितव्यं, को न विमुह्यति शास्त्रसमुदे्र॥१॥
दशाध्याये परिच्छिन्ने, तत्त्वार्थे पठिते सति। फलं स्यादुपवासस्य, भाषितं मुनिपुंगवै:॥२॥
तत्त्वार्थ - सूत्र - कत्र्तारं, गृद्धपिच्छोपलक्षितम्। वन्दे गणीन्द्र - संजातमुमास्वामि - मुनीश्वरम्॥३॥