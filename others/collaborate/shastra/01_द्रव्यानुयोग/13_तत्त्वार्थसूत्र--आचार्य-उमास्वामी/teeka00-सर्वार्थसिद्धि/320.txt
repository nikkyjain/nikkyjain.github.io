दृष्टफल मन्त्र साधना आदि की अपेक्षा किये बिना संयम की सिद्धि, राग का उच्छेद, कर्मों का विनाश, ध्यान और आगम की प्राप्ति के लिए [[अनशन तप]] किया जाता है। 
संयम को जागृत रखने, दोषों के प्रशम करने, सन्तोष और स्वाध्याय आदि की सुखपूर्वक सिद्धि के लिए [[अवमौदर्य तप]] किया जाता है। 
भिक्षा के इच्छुक मुनि का एक घर आदि विषयक संकल्प अर्थात चिन्ता का अवरोध करना [[वृत्तिपरिसंख्यान तप]] है। आशा की निवृत्ति इसका फल जानना चाहिये। 
इन्द्रियों के दर्प का निग्रह करने के लिए, निद्रा पर विजय पाने के लिए और सुख पूर्वक स्वाध्याय की सिद्धि के लिए घृतादि गरिष्ठ [[रस का त्याग करना]] चौथा तप है।
एकांत, जन्तुओं की पीडा से रहित शून्य घर आदि में निर्बाध ब्रह्मचर्य, स्वाध्याय और ध्यान आदि की प्रसिद्धि के लिए संयत को [[शय्यासन लगाना]] चाहिये। ये पांचवा तप है।
आतापन योग, वृक्ष के मूल में निवास, निरावरण शयन और नाना प्रकार के प्रतिमास्थान इत्यादि करना [[कायक्लेश]] है, यह छठा तप है। यह किसलिए किया जाता है  यह देह-दु:ख को सहन करने के लिए, सुखविषयक आसक्ति को कम करने के लिए और प्रवचन की प्रभावना करने के लिए किया जाता है। 

शंका - परीषह और कायक्लेश में क्या अन्तर है ? 
समाधान - अपने आप प्राप्त हुआ परीषह और स्वयं किया गया कायक्लेश है, यही इन दोनों में अन्तर है। 

शंका - इस तप को बाह्य क्यों कहते हैं ?
समाधान - यह बाह्य-द्रव्य के आलम्बन से होता है। और दूसरों के देखने में आता है, इसलिये इसे बाह्य तप कहते हैं। 	

अब आभ्यन्त‍र तप के भेदों को दिखलाने के लिए आगे का सूत्र कहते हैं -