शंका - क्‍या है ? 
समाधान - 'द्रव्‍य है' इतना वाक्‍य शेष है। 

शंका - काल द्रव्‍य क्‍यों है ? 
समाधान - क्‍योंकि इसमें द्रव्‍य का लक्षण पाया जाता है। जो उत्‍पाद, व्‍यय और ध्रौव्‍य से युक्त है वह सत् है तथा जो गुण और पर्यायवाला है वह द्रव्‍य है। इस प्रकार द्रव्‍य का दो प्रकार से लक्षण कहा है। वे दोनों ही लक्षण कालमें पाये जाते हैं। खुलासा इस प्रकार है - काल में ध्रुवता स्‍वनिमित्तक है, क्‍योंकि उससे अपने स्‍वभाव की व्‍यवस्‍था होती है। व्‍यय और उत्‍पाद परनिमित्तक हैं, और अगुरुलघु गुणों की हानि और वृद्धि की अपेक्षा स्‍वनिमित्तक भी हैं। तथा काल के साधारण और असाधारण रूप दो प्रकार के गुण भी हैं। उनमें-से असाधारण गुण वर्तनाहेतुत्‍व है और साधारण गुण अचेतनत्‍व, अमूर्तत्‍व, सूक्ष्‍मत्‍व और अगुरुलघुत्‍व आदिक हैं। इसी प्रकार व्‍यय और उत्‍पादरूप पर्याय भी घटित कर लेना चाहिए। इसलिए काल में जब द्रव्‍य के दोनों लक्षण पाये जाते हैं तो वह आकाशादि के समान स्‍वतन्‍त्र द्रव्‍य है यह सिद्ध होता है। धर्मादिक द्रव्‍य के समान इसके अस्तित्‍व के कारण का व्‍याख्‍यान किया ही है कि 'काल का लक्षण वर्तना है।' 

शंका - काल द्रव्‍य को अलग से क्‍यों कहा ? जहाँ धर्मादिक द्रव्‍यों का कथन किया है वहीं पर इसका कथन करना था, जिससे प्रथम सूत्र का रूप यही होता – 'अजीवकाया धर्माधर्माकाशकालपुद्गला:' 
समाधान - इस प्रकार शंका करना ठीक नहीं है, क्‍योंकि वहाँ पर यदि इसका कथन करते तो इसे कायपना प्राप्‍त होता। परन्‍तु काल द्रव्‍य कायवान् नहीं कहा है, क्‍योंकि इसमें मुख्‍य और उपचार दोनों प्रकार से प्रदेशप्रचय की कल्‍पना का अभाव है। धर्मादिक द्रव्‍यों का तो 'असंख्‍येया: प्रदेशा:' इत्‍यादिक सूत्रों द्वारा मुख्‍यरूप से प्रदेशप्रचय कहा है। उसी प्रकार एक प्रदेशवाले अणु  का भी पूर्वोत्तर भाव प्रज्ञापन नय की अपेक्षा उपचारकल्‍पना से प्रदेशप्रचय कहा है, परन्‍तु काल के दोनों प्रकार से प्रदेशप्रचय की कल्‍पना नहीं बनती, इसलिए वह अकाय है। दूसरे, यदि प्रथम सूत्र में काल का पाठ रखते हैं तो 'निष्क्रियाणि च' इस सूत्र में धर्म से लेकर आकाश तक के द्रव्‍यों को निष्क्रिय कहने पर जैसे जीव और पुद्गलों को सक्रियत्‍व प्राप्‍त होता है वैसे ही काल द्रव्‍य को भी सक्रियत्‍व प्राप्‍त होता है। 

शंका - इस दोष को दूर करने के लिए आकाश से पहले काल को रख दिया जाय ? 
समाधान - यह कहना ठीक नहीं है क्‍योंकि 'आकाश तक एक द्रव्‍य है' इस सूत्र वचन के अनुसार यदि काल को आकाश के पहले रखते हैं तो उसे एक द्रव्‍यत्‍व प्राप्‍त होता है। ये सब दोष न रहें, इसलिए काल का अलग से कथन किया है। 

शंका - काल अनेक द्रव्‍य हैं इसमें क्‍या प्रमाण है ? 
समाधान - लोकाकाश के जितने प्रदेश हैं उतने कालाणु हैं और वे निष्क्रिय हैं। तात्‍पर्य यह है कि लोकाकाश के एक-एक प्रदेश पर एक-एक कालाणु अवस्थित है। कहा भी है – 'लोकाकाश के एक-एक प्रदेश पर जो रत्‍नों की राशि के समान अवस्थित हैं उन्‍हें कालाणु जानो।' ये कालाणु रूपादि गुणों से रहित होने के कारण अमूर्त हैं।
	
विशेषार्थ - पहले पाँच द्रव्‍यों के अस्तित्‍व की चर्चा कर आयें हैं। यहाँ छठा द्रव्‍य काल है इसका विचार किया जा रहा है। काल द्रव्‍य है या नहीं इस विषय में श्‍वेताम्‍बर परम्‍परा में दो मत मिलते हैं। एक मत तो काल को द्रव्‍यरूप से स्‍वीकार करता है और दूसरा मत काल को स्‍वतन्‍त्र द्रव्‍य नहीं मानता। इस दूसरे मत के अनुसार सूर्यादि के निमित्त से जो दिन-रात, घड़ी-घण्टा, पल-विपल आदि रूप काल अनुभव में आता है वह सब पुद्गल द्रव्‍य की पर्याय है। किन्‍तु विचारणीय प्रश्‍न यह है कि इन जीव पुद्गल आदि द्रव्‍यों का परिणमन किसके निमित्त से होता है ? यदि कहा जाय कि उत्‍पन्‍न होना, व्‍यय होना और ध्रुव रहना यह प्रत्‍येक द्रव्‍य का स्‍वभाव है। इस‍के लिए अन्‍य निमित्त के मानने की क्‍या आवश्‍यकता ? तो इस प्रश्‍न पर यह तर्क होता है कि यदि इस तरह सर्वथा स्‍वभाव से ही प्रत्‍येक द्रव्‍य का परिणमन माना जाता है तो गति, स्थिति और अवगाह को भी सर्वथा स्‍वभाव से मान लेने में क्‍या आपत्ति है। और ऐसी हालतमें केवल जीव और पुद्गल ये दो द्रव्‍य ही अवशिष्‍ट रहते हैं, शेष द्रव्‍यों का अभाव प्राप्‍त होता है, इतना ही क्यों जीव और पुद्गल का तथा पुद्गल और पुद्गल का बन्‍ध भी सर्वथा स्‍वाभाविक मानना पड़ता है। निमित्त-नैमित्तिक भाव के मानने की कोई आवश्‍यकता ही नहीं रहती और ऐसी अवस्‍था में मुक्त जीव भी स्‍वभाव से बँधने लगेगा तथा संसारी जीव भी बिना प्रयत्‍न के कभी भी मुक्त हो जायगा। यदि कहा जाय कि गति, स्थिति आदि कार्य हैं और जितने भी कार्य होते हैं वे निमित्त और उपादान इन दो के मिलने पर ही होते हैं, इसलिए गति, स्थिति और अवगाहनरूप कार्यों के  निमित्तरूप से धर्म, अधर्म और आकाश द्रव्‍य का अस्तित्‍व स्‍वीकार किया जाता है तो प्रत्‍येक द्रव्‍य के परिणमनरूप से काल द्रव्‍य के अस्तित्‍व के स्‍वीकार करने में क्‍या हानि है अर्थात् कुछ भी नहीं। इस प्रकार विचार करनेपर काल द्रव्‍य का अस्तित्‍व सिद्ध होता है।
फिर भी यह काल द्रव्‍य जीव आदि अन्‍य द्रव्‍यों के समान न तो असंख्‍यातप्रदेशी है और न अनन्‍तप्रदेशी है किन्‍तु लोकाकाश के जितने प्रदेश हैं उतने काल द्रव्‍य हैं और प्रत्‍येक कालद्रव्‍य लोकाकाश के एक-एक प्रदेश पर अवस्थित है। खुलासा इस प्रकार है –
 
प्रचय दो प्रकार का है – तिर्यक्‌प्रचय और ऊर्ध्‍वप्रचय। प्रदेशों के प्रचय को तिर्यक्‌प्रचय कहते हैं और कालनिमित्तक पर्यायप्रचय को ऊर्ध्‍वप्रचय कहते हैं। आकाश अवस्थित अनन्‍तप्रदेशवाला होनेसे, धर्म और अधर्म अवस्थित असंख्‍यात प्रदेशवाला होने से, जीव असंख्‍यात प्रदेशवाला होने से और पुद्गल बन्‍ध की अपेक्षा अनेक प्रदेशरूप शक्ति से युक्त होने के कारण इनका प्रदेशप्रचय बन जाता है, किन्‍तु कालद्रव्‍य शक्ति और व्‍यक्ति दोनों रूप से एक प्रदेशरूप होने के कारण उसमें प्रदेशप्रचय नहीं बनता। ऊर्ध्‍वप्रचय सब द्रव्‍यों का होता है, किन्‍तु इतनी विशेषता है कि अन्‍य पाँच द्रव्‍यों में समयनिमित्तक पर्यायप्रचरूप ऊर्ध्‍वप्रचय होता है और कालद्रव्‍यमें मात्र समयप्रचय रूप ऊर्ध्‍वप्रचय होता है, क्‍योंकि अन्‍य द्रव्‍यों के परिणमन में काल द्रव्‍य निमित्त है और काल द्रव्‍य के अपने परिणमन में अन्‍य कोई निमित्त नहीं है। वही उपादान है। जिस प्रकार वह अन्‍य द्रव्‍यों के परिणमन में निमित्त होता है उसी प्रकार अपने परिणमन में भी निमित्त होता है। जिस प्रकार अन्‍य द्रव्‍य अपने-अपने उपादान के अनुसार परिणमन करते हैं उसी प्रकार काल द्रव्‍य भी अपने उपादान के अनुसार परिणमन करता है।

missing page 241
वर्तना लक्षणवाले मुख्ये कालका प्रमाण कहा। परन्तु् परिणाम आदिके द्वारा जानने योग्यी व्यमवहार कालका क्रूाा प्रमाण है ? इस बातका ज्ञान करानेके लिए आगेका सूत्र कहते हैं –