चक्षु आदि इन्द्रियों का विषय अर्थ कहलाता है। बहु आदि विशेषणों से युक्त उस (अर्थ) के अवग्रह आदि होते हैं ऐसा यहाँ सम्‍बन्‍ध करना चाहिए। 

शंका - यत: बहु आदिक अर्थ ही हैं, अत: यह सूत्र किसलिए कहा ? 
समाधान - यह सत्‍य है कि बहु आदिक अर्थ ही हैं तो भी अन्‍य वादियों की कल्‍पना निराकरण करने के लिए 'अर्थस्‍य' सूत्र कहा है। कितने ही प्रवादी मानते हैं कि रूपादिक गुण ही इन्द्रियों के साथ सम्‍बन्‍ध को प्राप्‍त होते हैं, अत: उन्‍हीं का ग्रहण होता है, किन्‍तु उनका ऐसा मानना ठीक नहीं है, क्‍योंकि वे रूपादिक गुण अमूर्त हैं, अत: उनका इन्द्रियों के साथ सम्‍बन्‍ध नहीं हो सकता। 

शंका - यदि ऐसा है तो 'मैंने रूप देखा, मैंने गन्‍ध सूँघा' यह व्‍यवहार नहीं हो सकता, किन्‍तु होता अवश्‍य है सो इसका क्‍या कारण है ? 
समाधान - जो पर्यायों को प्राप्‍त होता है या पर्यायों के द्वारा जो प्राप्‍त किया जाता है, यह 'अर्थ' है। इसके अनुसार अर्थ द्रव्‍य ठहरता है। उसके इन्द्रियों के साथ सम्‍बन्‍ध को प्राप्‍त होने पर चूंकि रूपादिक उससे अभिन्‍न हैं, अत: रूपादिक में भी ऐसा व्‍यवहार बन जाता है कि 'मैंने रूप देखा, मैंने गन्‍ध सूँघा।'
	
क्‍या ये अवग्रह आदि सब इन्द्रिय और मन के होतेहैं या इनमें विषय की अपेक्षा कुछ भेद हैं ? अब इसी बात को बतलाने के लिए आगे का सूत्र कहते हैं –