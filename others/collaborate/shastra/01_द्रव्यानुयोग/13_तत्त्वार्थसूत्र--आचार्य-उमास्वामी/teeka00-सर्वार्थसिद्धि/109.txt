शंका - 'गंगा सिन्‍धु आदि' पदका ग्रहण किसलिए किया गया है ? 
समाधान - नदियोंका ग्रहण करने के लिए। 

शंका - उनका तो प्रकरण है ही, अतः 'गङ्गासिन्‍ध्‍वादि' पदके बिना ग्रहण किये ही उनका सम्‍बन्‍ध हो जाता है ? 
समाधान - ऐसी शंका नहीं करनी चाहिए, क्‍यों‍कि 'अनन्‍तरका विधान होता है या प्रतिषेध' इस नियमके अनुसार पश्चिमकी ओर बहनेवाली नदियोंका ही ग्रहण होता है जो कि इष्‍ट नहीं, अतः सूत्रमें 'गङ्गासिन्‍ध्‍वादि' पद दिया है।
 
शंका - तो सूत्रमें 'गङ्गादि' इतने पद का ही ग्रहण रहे ? 
समाधान - यदि 'गङ्गादि' इतने पदका ही ग्रहण किया जाये तो पूर्वकी ओर बहनेवाली नदियोंका ही ग्रहण होवे जो भी इष्‍ट नहीं, अतः दोनों प्रकारकी नदियोंका ग्रहण करनेके लिए 'गङ्गासिन्‍ध्‍वादि' पदका ग्रहण किया है। यद्यपि 'गङ्गासिन्‍ध्‍वादि' इतने पदके ग्रहण करनेसे ही यह बोध हो जाता है कि ये नदियाँ हैं, फिर भी सूत्रमें जो 'नदी' पदका ग्रहण किया है वह 'द्विगुणा द्विगुणाः' इसके सम्‍बन्‍धके लिए किया है। गंगाकी परिवार नदियाँ चौदह हजार हैं। इसी प्रकार सिन्‍धुकी भी परिवार नदियाँ चौदह हजार हैं। इस प्रकार आगेकी परिवार नदियाँ विदेह पर्यन्‍त दूनी-दूनी होती गयी हैं। और इससे आगेकी परिवार नदियाँ आधी-आधी होती गयी हैं।

अब उक्‍त क्षेत्रोंके विस्‍तारका ज्ञान करानेके लिए आगेका सूत्र कहते हैं-