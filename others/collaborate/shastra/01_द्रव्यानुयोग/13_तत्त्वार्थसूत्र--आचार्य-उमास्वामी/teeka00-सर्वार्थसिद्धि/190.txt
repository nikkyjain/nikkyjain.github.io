जो स्पर्श किया जाता है उसे या स्पर्शनमात्र को [[स्पर्श]] कहते हैं। कोमल, कठोर, भारी, हल्का, ठंडा, गरम, स्निग्ध और रूक्ष के भेद से वह आठ प्रकार का है। 
जो स्वाद रूप होता है या स्वादमात्र को [[रस]] कहते हैं। तीता, खट्टा, कडुआ, मीठा और कसैला के भेद से वह पाँच प्रकार का है। 
जो सूँघा जाता है या सूँघनेमात्र को [[गन्ध]] कहते हैं। सुगन्ध और दुर्गन्ध के भेद से वह दो प्रकार का है। 
जिसका कोई वर्ण है या वर्णमात्र को [[वर्ण]] कहते हैं। काला, नीला, पीला, सफेद और लाल के भेद से वह पाँच प्रकार का है। 
ये स्पर्श आदि के मूल भेद हैं। वैसे प्रत्येक के संख्यात, असंख्यात और अनन्त  भेद होते हैं।  इस प्रकार ये स्पर्श, रस, गन्ध और वर्ण जिनमें पाये जाते हैं वे स्पर्श, रस, गन्ध और वर्णवाले कहे जाते हैं। इनका पुद्गल द्रव्य‍ से सदा सम्बन्ध है यह बतलाने के लिए 'मतुप्, प्रत्यय किया है। जैसे 'क्षीरिणो न्यग्रोधा:'। यहाँ न्यग्रोध वृक्ष में दूध का सदा सम्बन्ध बतलाने के लिए 'णिनी' प्रत्यय किया है - उसी प्रकार प्रकृत में जानना चाहिए। 

शंका - 'रूपिण: पुद्गला:' इस सूत्र में पुद्गलों को रूपवाला बतला आये हैं। और रसादिक वहीं रहते हैं जहाँ रूप पाया जाता है; क्यों कि इनका परस्पर में सहचर नाम का अविनाभाव सम्बन्ध है इसलिए रूप के ग्रहण करने से रसादि का ग्रहण हो ही जाता है यह भी पहले बतला आये हैं, इसलिए उसी सूत्र के बल से पुद्गल रूपादिवाला सिद्ध हो जाता है अत: यह सूत्र निष्फल है ? 
समाधान - यह कोई दोष नहीं है, क्योंकि 'नित्यावस्थितान्यरूपाणि' इस सूत्र में धर्मादिक द्रव्यों का नित्य आदि रूप से निरूपण किया है इससे पुद्गलों को अरूपित्व प्राप्त हुआ, अत: इस दोष के दूर करने के लिए 'रूपिण: पुद्गला:' यह सूत्र कहा है। परन्तु यह सूत्र पुद्गलों के स्वरूप विशेष का ज्ञान कराने के लिए कहा है। 
	
अब पुद्गलों की शेष रहीं पर्यायों का ज्ञान कराने के लिए आगे का सूत्र कहते हैं -