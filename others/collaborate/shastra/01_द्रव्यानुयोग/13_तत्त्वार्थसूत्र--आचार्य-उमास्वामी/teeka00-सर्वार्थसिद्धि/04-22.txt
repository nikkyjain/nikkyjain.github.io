पीता, पद्मा और शुक्‍ला में द्वन्‍द्व समास है, अनन्तर लेश्‍या शब्‍द के साथ बहुव्रीहि समास है। जिनके ये पीत, पद्म और शुक्‍ल लेश्‍याएँ पायी जाती हैं वे पीत पद्म और शुक्‍ल लेश्‍यावाले देव हैं। 

शंका - पीता, पद्मा और शुक्‍ला ये तीनों शब्‍द दीर्घ हैं वे ह्रस्‍व किस नियम से हो गये ? 
समाधान - जैसे 'द्रुतायां तपरकरणे मध्यम विलम्बितयोरुपसंख्यानम्‌' अर्थात द्रुतावृत्ति में तपरकरण करने पर मध्यमा और विलम्बिताव्रत्ति में उसका उपसंख्यान होता है इसके अनुसार यहाँ 'मध्यमा' शब्‍दों में औत्‍तरपदिक ह्रस्‍व हुआ है। उसी प्रकार प्रकृत में भी औत्‍तरपदिक ह्रस्‍व जानना चाहिए । अथवा यहाँ पीता, पद्मा और शुक्‍ला शब्‍द न लेकर पीत, पद्म और शुक्‍ल वर्ण वाले पदार्थ लेने चाहिए । जिनके इन वर्णों के समान लेश्‍याएँ पायी जाती हैं वे पीत पद्‍म और शुक्‍ल लेश्‍यावाले जीव हैं। इस प्रकार यहाँ पीत पद्‍म और शुक्‍ल ये तीन शब्‍द ह्रस्‍व ही समझना चाहिए । अब किसके कौन लेश्‍या है यह बतलाते हैं -सौधर्म और ऐशान कल्‍प में पीत लेश्‍या है। सानत्‍कुमार और माहेन्‍द्रकल्‍प में पीत और पद्म लेश्‍याएँ है। ब्रह्मलोक, ब्रह्मोत्‍तर, लान्‍तव और कापिष्‍ठ कल्‍पों में पद्‍मलेश्‍या है। शुक्र, महाशु‍क्र, शतार और सहस्रार कल्‍प में पद्‍म और शुक्ल ये दो लेश्‍याएँ हैं तथा आनतादिक में शुक्‍ल लेश्‍या है। उसमें भी अनुदिश और अनुत्‍तर विमानों में परम शुक्‍ल लेश्‍या है। 

शंका - सूत्र में तो मिश्र लेश्‍याएँ नहीं कही हैं। फिर उनका ग्रहण कैसे होता है।  
समाधान - साहचर्यवश मिश्र लेश्‍याओं का ग्रहण होता है लोक के समान । जैसे 'छत्री जाते हैं' ऐसा कथन करने पर  अछ‍त्रियों में भी छत्री व्‍यवहार होता है। उसी प्रकार यहाँ भी दोनों मिश्र लेश्‍याओं में से किसी एक का ग्रहण होता है। 

शंका - यह अर्थ सूत्र से कैसे जाना जाता है। 
समाधान - यहाँ ऐसा सम्‍बन्‍ध करना चाहिए कि दो कल्प यु्गलों मे पीत लेश्‍या है। यहाँ सानत्कुमार और माहेन्‍द्र कल्‍प में पद्‍मलेश्‍या की विवक्षा नहीं की ब्रह्मलोक आदि तीन कल्‍पयुगलों में पद्म लेश्‍या है। शुक्र और महाशुक्र में शुक्‍ल लेश्‍या की विवक्षा नहीं की। शेष शतार आदि में शुक्‍ललेश्‍या है। पद्म लेश्‍या की विवक्षा नहीं की । इसलिए कोई दोष नहीं है।
 
कल्‍पोपपन्‍न देव हैं यह कह आये पर यह नहीं ज्ञात हुआ कि कल्‍प कौन हैं इसलिए आगे का सूत्र कहते हैं -