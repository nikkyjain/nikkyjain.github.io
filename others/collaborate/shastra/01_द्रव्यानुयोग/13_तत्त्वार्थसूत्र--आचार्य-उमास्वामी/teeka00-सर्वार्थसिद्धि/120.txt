यहाँ 'द्वि' पदकी अनुवृत्ति होती है। 

शंका - 'द्वि' इस पदकी किसकी अपेक्षा अनुवृत्ति होती है ? 
समाधान - जम्‍बूद्वीपके भरत आदि क्षेत्र और हिमवान् आदि पर्वतोंकी अपेक्षा 'द्विः' इस पदकी अनुवृत्ति होती है। 

शंका - यह कैसे समझा जाता है ? 
समाधान - व्‍याख्‍यानसे। जिसप्रकार धातकीखण्‍ड द्वीपमें हिमवान् आदिका विस्‍तार कहा है उसी प्रकार पुष्‍करार्धमें हिमवान् आदिका विस्‍तार दूना बतलाया है। नाम वे ही हैं। दो इष्‍वाकार और दो मन्‍दर पर्वत पहलेके समान जानना चाहिए। जहाँ पर जम्‍बूद्वीपमें जम्‍बूवृक्ष है पुष्‍कर द्वीपमें वहाँ अपने परिवार वृक्षोंके साथ पुष्‍करवृक्ष हैं। इसीलिए इस द्वीपका पुष्‍करद्वीप यह नाम रूढ़ हुआ है। 

शंका - इस द्वीपको पुष्‍करार्ध यह संज्ञा कैसे प्राप्‍त हुई ? 
समाधान - मानुषोत्‍तर पर्वतके कारण इस द्वीपके दो विभाग हो गये हैं अतः आधे द्वीपको पुष्‍करार्ध य‍ह संज्ञा प्राप्‍त हुई।

यहाँ शंकाकारका कहना है कि जम्‍बूद्वीपमें हिमवान् आदिकी जो संख्‍या है उससे हिमवान् आदिकी दूनी संख्‍या आधे पुष्‍करद्वीपमें क्‍यों कही जाती है पूरे पुष्‍कर द्वीपमें क्‍यों नहीं कही जाती ? अब इस शंकाका समाधान करनेके लिए आगेका सूत्र कहते हैं-