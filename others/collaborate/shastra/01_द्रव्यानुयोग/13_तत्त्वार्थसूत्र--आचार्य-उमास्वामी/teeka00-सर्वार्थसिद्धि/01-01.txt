'सम्‍यक्' शब्‍द अव्‍युत्‍पन्‍न अर्थात् रौढ़िक और व्‍युत्‍पन्‍न अर्थात् व्‍याकरण-सिद्ध है। जब यह व्‍याकरण से सिद्ध किया जाता है तब सम् उपसर्ग पूर्वक अञ्च धातु से क्विप् प्रत्‍यय करने पर 'सम्‍यक्' शब्‍द बनता है। संस्‍कृत में इसकी व्‍युत्‍पत्ति 'समञ्चति इति सम्‍यक्' इस प्रकार होती है। प्रकृत में इसका अर्थ प्रशंसा है। इसे दर्शन, ज्ञान और चारित्र इनमें-से प्रत्‍येक शब्‍द के साथ जोड़ लेना चाहिए । यथा - सम्‍यग्‍दर्शन, सम्‍यग्‍ज्ञान और सम्‍यक्‍चारित्र। लक्षण और भेद के साथ इनका स्‍वरूप विस्‍तार से आगे कहेंगे। नाममात्र यहाँ कहते हैं - पदार्थों के यथार्थ ज्ञानमूलक श्रद्धान का संग्रह करने के लिए दर्शन के पहले सम्‍यक् विशेषण दिया है। जिस-जिस प्रकार से जीवादिक पदार्थ अवस्थित हैं उस-उस प्रकार से उनका जानना सम्‍यग्‍ज्ञान है । ज्ञान के पहले सम्‍यक् विशेषण विमोह (अनध्‍यवसाय), संशय और विपर्यय ज्ञानों का निराकरण करने के लिए दिया है । जो ज्ञानी पुरुष संसार के कारणों को दूर करने के लिए उद्यत है उसके कर्मों के ग्रहण करने में निमित्तभूत क्रिया के उपरम होने को सम्‍यक्‍चारित्र कहते हैं । चारित्र के पहले 'सम्‍यक्' विशेषण अज्ञानपूर्वक आचरण के निराकरण करने के लिए दिया है । दर्शन, ज्ञान और चारित्रका व्‍युत्‍पत्‍यर्थ - दर्शन शब्‍द का व्‍युत्‍पत्तिलभ्‍य अर्थ है - 'पश्‍यति दृश्‍यतेऽनेन दृष्टिमात्रं वा दर्शनम्' - जो देखता है, जिसके द्वारा देखा जाता है या देखनामात्र । ज्ञान शब्दका व्‍युत्‍पत्तिलभ्‍य अर्थ है -'जानाति ज्ञायतेऽनेन  ज्ञप्तिमात्रं वा ज्ञानम् - जो जानता है, जिसके द्वारा जाना जाता है या जानना मात्र । चारित्र शब्‍दका व्‍युत्‍पत्तिलभ्‍य अर्थ है - चरति चर्यतेऽनेन चरणमात्रं वा चारित्रम् - जो आचरण करता है, जिसके द्वारा आचरण किया जाता है या आचरण करना मात्र ।

शंका - दर्शन आदि शब्‍दों की इस प्रकार व्‍युत्‍पत्ति करने पर कर्त्ता और करण एक हो जाता है किन्‍तु यह बात विरुद्ध है ? 
समाधान - यद्यपि यह कहना सही है तथापि स्‍वपरिणाम और परिणामी में भेद की विवक्षा होने पर उक्त प्रकार से कथन किया गया है । जैसे 'अग्नि दाह परिणाम के द्वारा ईंधन को जलाती है यह कथन भेद-विवक्षा के होने पर ही बनता है । यहाँ चूँकि पर्याय और पर्यायी में एकत्‍व और अनेकत्‍व के प्रति अनेकान्‍त है, अत: स्‍वातन्‍त्र्य और पारतन्‍त्र्य विवक्षा के होने से एक ही पदार्थ में पूर्वोक्त कर्त्ता आदि साधनभाव विरोध को प्राप्‍त न‍हीं होता । जैसे कि अग्नि से दहन आदि क्रिया की अपेक्षा कर्त्ता आदि साधन भाव बन जाता है, वैसे ही प्रकृत में जानना चाहिए ।

शंका - सूत्र में पहले ज्ञान का ग्रहण करना उचित है, क्‍योंकि एक तो दर्शन ज्ञान-पूर्वक होता है और दूसरे ज्ञान में दर्शन शब्‍द की अपेक्षा कम अक्षर हैं ? 
समाधान - यह कहना युक्त नहीं कि दर्शन ज्ञान-पूर्वक होता है इसलिए सूत्र में ज्ञान को पहले ग्रहण करना चाहिए, क्‍योंकि दर्शन और ज्ञान एक साथ उत्‍पन्‍न होते हैं । जैसे - मेघ-पटल के दूर हो जाने पर सूर्य के प्रताप और प्रकाश एक साथ व्‍यक्त होते हैं, उसी प्रकार जिस समय दर्शन-मोहनीय का उपशम, क्षय या क्षयोपशम होने से आत्‍मा सम्‍यग्‍दर्शन पर्याय से आविर्भूत होता है उसी समय उसके मत्‍यज्ञान और श्रुताज्ञान का निराकरण होकर मतिज्ञान और श्रुतज्ञान प्रकट होते हैं । दूसरे, ऐसा नियम है कि सूत्र में अल्‍प अक्षरवाले शब्‍द से पूज्‍य शब्‍द पहले रखा जाता है, अत: पहले ज्ञान शब्‍द को न रखकर दर्शन शब्‍द को रखा है । 

शंका - सम्‍यग्‍दर्शन पूज्‍य क्‍यों है ? 
समाधान - क्‍योंकि सम्‍यग्‍दर्शन ज्ञान के सम्‍यक् व्‍यपदेश का हेतु है । चारित्र के पहले ज्ञान का प्रयोग किया है, क्‍योंकि चारित्र ज्ञान-पूर्वक होता है । सब कर्मों का जुदा होना मोक्ष है और उसकी प्राप्ति का उपाय मार्ग है । सूत्र में 'मार्ग:' इस प्रकार जो एक-वचन रूप से निर्देश किया है वह, सब मिलकर मोक्ष-मार्ग है, इस बात के जताने के लिए किया है । इससे प्रत्‍येक में मार्गपन है इस बात का निराकरण हो जाता है । अत: सम्‍यग्‍दर्शन, सम्‍यग्‍ज्ञान और सम्‍यग्‍चारित्र ये तीनों मिलकर मोक्ष का साक्षात् मार्ग है, ऐसा जानना चाहिए । 

अब आदि में कहे गये सम्‍यग्‍दर्शन के लक्षण का कथन करने के लिए आगे का सूत्र कहते हैं - 