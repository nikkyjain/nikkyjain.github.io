एक और प्रदेश इन दोनों का द्वन्‍द्व समास है। जिनके आदि में एक प्रदेश है वे एक प्रदेश आदि कहलाते हैं। उनमें पुद्गलों का अवगाह विकल्‍प से है। यहाँ पर विग्रह अवयव के साथ है किन्‍तु समासार्थ समुदायरूप लिया गया है, इसलिए एक प्रदेश का भी ग्रहण होता है। खुलासा इस प्रकार है- आकाश के एक प्रदेश में एक परमाणु का अवगाह है। बन्‍ध को प्राप्‍त हुए या खुले हुए दो परमाणुओं का आकाश के एक प्रदेश में या दो प्रदेशों में अवगाह है। बन्‍ध को प्राप्‍त हुए या खुले हुए तीन परमाणुओं का आकाश के एक, दो या तीन प्रदेशों में अवगाह है। इसी प्रकार संख्‍यात असंख्‍यात और अनन्‍त  प्रदेशवाले स्‍कन्‍धों का लोकाकाश के एक, संख्‍यात और असंख्‍यातप्रदेशों में अवगाह जानना चाहिए। 

शंका - यह तो युक्‍त है कि धर्म और अधर्म द्रव्‍य अमूर्त हैं, इसलिए उनका एक जगह बिना विरोध के रहना बन जाता है, किन्‍तु पुद्गल मूर्त हैं इसलिए उनका बिना विरोध के एक जगह रहना कैसे बन सकता है ?   
समाधान - इनका अवगाहन स्‍वभाव है और सूक्ष्‍म रूपसे परिणमन हो जाता है, इसलिए ए‍क ढक्‍कन में जिस प्रकार अनेक दीपकों का प्रकाश रह जाता है उसी प्रकार मूर्तमान् पुद्गलों का एक जगह अवगा‍ह विरोध को प्राप्‍त नहीं होता तथा आगम प्रमाण से यह बात जानी जाती है। कहा भी है-
'लोक‍ सूक्ष्‍म और स्‍थूल अनन्‍तानन्‍त नाना प्रकार के पुद्गलकायों से चारों ओर से खचा-खच भरा है। '

अब जीवों का अवगाह किस प्रकार है इस बात को अगले सूत्र में कहते हैं -