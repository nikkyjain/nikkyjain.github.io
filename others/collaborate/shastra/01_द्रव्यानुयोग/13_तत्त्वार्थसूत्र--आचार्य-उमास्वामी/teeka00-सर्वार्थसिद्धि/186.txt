शंका - यह अयुक्‍त है। 
समाधान - (प्रतिशंका) क्‍या अयुक्‍त है ? 

शंका - पुद्‍गलों का क्‍या उपकार है यह प्रश्‍न था पर उसके उत्तर में 'शरीरादिक पुद्‍गलमय हैं' इस प्रकार पुद्‍गलों का लक्षण कहा जाता है ? 
समाधान - यह अयुक्‍त नहीं है, क्‍योंकि पुद्‍गलों का लक्षण आगे कहा जाएगा, यह सूत्र तो जीवों के प्रति पुद्‍गलों के उपकार का कथन करने के लिए ही आया है, अत: उपकार प्रकरण में ही यह सूत्र कहा है। औदारिक आदि पाँचों शरीरों का कथन पहले कर आये हैं। वे सूक्ष्‍म होने से इन्द्रियगोचर नहीं है। किन्‍तु उनके उदय से जो उपचय शरीर प्राप्‍त होते हैं उनमें-से कुछ शरीर इन्द्रियगोचर हैं और कुछ इन्द्रियातीत हैं। इन पाँचो शरीरों के कारणभूत जो कर्म हैं उनका भी शरीर पद के ग्रहण करने से ग्रहण हो जाता है। ये सब शरीर पौद्‍गलिक हैं ऐसा समझकर जीवों का उपकार पुद्‍गल करते हैं यह कहा है। 

शंका - आकाश के समान कार्मण शरीर का कोई आकार नहीं पाया जाता, इसलिए उसे पौद्‍गलिक मानना युक्‍त नहीं है। हाँ, जो औदारिक आदिक शरीर आकारवाले हैं उनको पौद्‍गलिक मानना युक्‍त है ? 
समाधान - य‍ह कहना ठीक नहीं है, क्‍योंकि कार्मण शरीर भी पौद्‍गलिक ही है, क्‍योंकि उसका फल मूर्तिमान् पदार्थों के सम्‍बन्‍ध से होता है। यह तो स्‍पष्‍ट दिखाई देता है कि जलादिक के सम्बन्ध से पकनेवाले धान आदि पौद्‍गलिक है। उसी प्रकार कार्मण शरीर भी गुड़ और काँटे आदि मूर्तिमान् पदार्थों के मिलने पर फल देते हैं, इससे ज्ञात होता है कि कार्मण शरीर भी पौद्‍गलिक है। वचन दो प्रकार का है- द्रव्‍यवचन और भाववचन। इनमें-से भाववचन वीर्यान्‍तराय और मतिज्ञानावरण तथा श्रुतज्ञानावरण कर्मों के क्षयोपशम और अंगोपांग नामकर्म के निमित्त से होता है, इसलिए वह पौद्‍गलिक है, क्‍योंकि  पुद्‍गलों के अभाव में भाववचन का सद्भाव नहीं पाया जाता। चूँकि इस प्रकार की सामर्थ्य से युक्‍त क्रियावाले आत्‍मा के द्वारा प्रेरित हो कर पुद्‍गल वचनरूप से परिणमन करते हैं, इसलिए द्रव्‍य वचन भी पौद्‍गलिक हैं। दूसरे द्रव्‍य श्रोत्र इन्द्रिय के विषय हैं, इससे भी ज्ञात होता है कि वे पौद्‍गलिक हैं। 

शंका - वचन इतर इन्द्रियों के विषय क्‍यों नहीं होते ? 
समाधान - घ्राण इन्द्रिय गन्‍ध को ग्रहण करती है उससे जिस प्रकार रसादिक की उपलब्धि नहीं होती उसी प्रकार इतर इन्द्रियों में वचन के ग्रहण करने की योग्‍यता नहीं है। 

शंका - वचन अमूर्त हैं ? 
समाधान - नहीं, क्‍योंकि वचनों का मूर्त इन्द्रियों के द्वारा ग्रहण होता है, वे मूर्त भीत आदि के द्वारा रुक जाते हैं, प्रतिकूल वायु आदि के द्वारा उनका व्‍याघात देखा जाता है तथा अन्‍य कारणों से उनका अभिभव आदि देखा जाता है। इससे शब्‍द मूर्त सिद्ध होते हैं। 

मन दो प्रकार का है- द्रव्‍यमन और भावमन । लब्धि और उपयोगलक्षण भावमन पुद्‍गलों के आलम्‍बन से होता है, इसलिए पौद्‍गलिक है। तथा ज्ञानावरण और वीर्यान्‍तराय के क्षयोपशम से तथा अंगोपांग नामकर्म के निमित्त से जो पुद्‍गल गुण-दोष का विचार और स्‍मरण आदि उपयोग के सम्‍मुख हुए आत्‍मा के उपकारक हैं वे ही मनरूप से परिणत होते हैं, अत: द्रव्‍यमन भी पौद्‍गलिक है। 

शंका - मन एक स्‍वतन्‍त्र द्रव्‍य है। वह रूपादिरूप परिणमन से रहित है और अणुमात्र है, इसलिए उसे पौद्गलिक मानना अयुक्‍त है। 
समाधान - शंकाकार का इस प्रकार कहना अयुक्‍त है। खुलासा इस प्रकार है- वह मन आत्‍मा और इन्द्रिय से सम्‍बद्ध है या असम्‍बद्ध। यदि असम्‍बद्ध है तो वह आत्‍मा का उपकारक नहीं हो सकता और इन्द्रियों की सहायता भी नहीं कर सकता। यदि सम्‍बद्ध है  तो जिस प्रदेश में वह अणु मन सम्‍बद्ध है उस प्रदेशको छोड़ कर इतर प्रदेशों का उपकार नहीं कर सकता। 

शंका - अदृष्‍ट नाम का एक गुण है उसके वश से वह मन अलातचक्र के समान सब प्रदेशों में घूमता रहता है ?
समाधान - नहीं, क्‍योंकि अदृष्‍ट नाम के गुण में इस प्रकार की सामर्थ्‍य नहीं पायी जाती। यत: अमूर्त और निष्क्रिय आत्‍मा का अदृष्‍ट गुण है। अतः यह गुण भी निष्क्रिय है, इसलिए अन्‍यत्र क्रिया का आरम्‍भ करने में असमर्थ है। देखा जाता है कि वायु नामक द्रव्‍य विशेष स्‍वयं क्रियावाला और स्‍पर्शवाला होकर ही वनस्‍पति में परिस्‍पन्‍द का कारण होता है, परन्‍तु यह अदृष्‍ट उससे विपरीत लक्षणवाला है, इसलिए यह क्रिया का हेतु नहीं हो सकता। वीर्यान्‍तराय और ज्ञानावरण के क्षयोपशम तथा अंगोपांग नामककर्म के उदय की अपेक्षा रखने वाला आत्‍मा कोष्‍ठगत जिस वायु को बाहर निकालता है उच्‍छवास लक्षण उस वायु को प्राण कहते हैं। तथा वही आत्‍मा बाहरी जिस वायु को भीतर करता है नि:श्‍वासलक्षण उस वायु को अपान कहते हैं। इस प्रकार ये प्राण और अपान भी आत्‍मा का उपकार करते हैं, क्‍योंकि इनमें आत्‍मा जीवित रहता है। ये मन, प्राण और अपान मूर्त हैं, क्‍योंकि दूसरे मूर्त पदार्थों के द्वारा इनका प्रतिघात आदि देखा जाता है। जैसे- प्रतिभय पैदा करनेवाले बिजलीपात आदि के द्वारा मन का प्रतिघात होता है और सुरा आदि के द्वारा अभिभव। तथा हस्‍ततल और वस्‍त्र आदि के द्वारा मुख के ढँक लेने से प्राण और अपान का प्रतिघात उपलब्ध होता है और कफ़ के द्वारा अभिभव। परन्तु अमूर्त का मूर्त पदार्थों के द्वारा अभिघात आदि नहीं हो सकता, इससे प्रतीत होता है कि ये सब मूर्त हैं। तथा इसी से आत्‍मा के अस्तित्‍व की सिद्धि होती है। जैसे यन्‍त्रप्रतिमा की चेष्‍टाएँ अपने प्रयोक्‍ता के अस्तित्‍व का ज्ञान कराती हैं उसी प्रकार प्राण और अपान आदि रूप कार्य भी क्रिया वाले आत्‍मा के अस्तित्‍व के साधक हैं।

क्‍या पुद्‍गलों का इतना ही उपकार है या और भी उपकार है, इस बात के बतलाने के लिए अब आगे का सूत्र कहते हैं-