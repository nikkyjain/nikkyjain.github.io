अपने परिणामों से प्राप्त हुई आयु का, इन्द्रियों का और मन, वचन, काय इन तीन बलों का कारण विशेष के मिलने पर नाश होना मरण है । उसी भव के मरण का ज्ञान कराने के लिए सूत्र में मरण शब्द के साथ अन्त पद को ग्रहण किया है । मरण यही अन्त मरणान्त है और 'जिसका यह मरणान्त ही प्रयोजन है' वह मारणान्तिकी कहलाती है । अच्छे प्रकार से काय और कषाय का लेखन करना अर्थात् कृष करना सल्लेखना है । अर्थात् बाहरी शरीर का और भीतरी कषायों का, उत्तरोत्तर काय और कषाय को पुष्ट करने वाले कारणों को घटाते हुए, भले प्रकार से लेखन करना अर्थात् कृष करना सल्लेखना है । मरण के अन्त में होने वाली इस सल्लेखना को प्रीतिपूर्वक सेवन करने वाला गृहस्थ होता है यह इस सूत्र का तात्पर्य है । 

शंका - सहज तरीके से अर्थ का स्पष्टीकरण हो इसके लिए सूत्र में 'जोषिता' इसके स्थान में  'सेविता' कहना ठीक है ? 
समाधान - नहीं; क्योंकि 'जोषिता ' क्रिया के रखने से उससे अर्थ-विशेष ध्वनित हो जाता है। यहाँ केवल 'सेवन करना' अर्थ नहीं लिया गया है किन्तु प्रीति रूप अर्थ भी लिया गया है, क्योंकि प्रीति के न रहने पर बलपूर्वक सल्लेखना नहीं करायी जाती । किन्तु प्रीति के रहने पर जीव स्वयं ही सल्लेखना करता है । तात्पर्य यह है कि 'प्रीतिपूर्वक सेवन करना' यह अर्थ 'जोषिता' क्रिया से निकल आता है 'सेविता' से नहीं, अत: सूत्र में 'जोषिता' क्रिया रखी है ।

शंका - चूं कि सल्लेखना में अपने अभिप्राय से आयु आदि का त्याग किया जाता है, इसलिए यह आत्मघात हुआ ? 
समाधान - यह कोई दोष नहीं है, क्योंकि सल्लेखना में प्रमाद का अभाव है। 'प्रमत्तयोग से प्राणों का वध करना हिंसा है' यह पहले कहा जा चुका है । परन्तु इसके प्रमाद नहीं है, क्योंकि इसके रागादिक नहीं पाये जाते । राग, द्वेष और मोह से युक्त होकर जो विष और शस्त्र आदि उपकरणों का प्रयोग करके उनसे अपना घात करता है उसे आत्मघात का दोष प्राप्त होता है । परन्तु सल्लेखना को प्राप्त हुए जीव के रागादिक तो हैं नहीं, इसलिए इसे आत्म- घात का दोष नहीं प्राप्त होता । कहा भी है -
" शास्त्र में यह उपदेश है कि रागादि का नहीं उत्पन्न होना अहिंसा है । तथा जिनदेव ने उनकी उत्पत्ति को हिंसा कहा है ॥ ''

दूसरे, मरण किसी को भी इष्ट नहीं है । जैसे नाना प्रकार की विक्रेय वस्तुओं के देन, लेन और संचय में लगे हुए किसी व्यापारी को अपने घर का नाश होना इष्ट नहीं है । फिर भी परिस्थितिवश उसके विनाश के कारण आ उपस्थित हों तो यथाशक्ति वह उनको दूर करता है । इतने पर भी यदि वे दूर न हो सकें तो जिससे विक्रेय वस्तुओं का नाश न हो ऐसा प्रयत्न करता है उसी प्रकार पुण्यस्थानीय व्रत और शील के संचय में जुटा हुआ गृहस्थ भी उनके आधारभूत आयु आदि का पतन नहीं चाहता । यदा कदाचित् उनके विनाश के कारण उत्पन्न हो जाँय तो जिससे अपने गुणों में बाधा नहीं पड़े इस प्रकार उनको दूर करने का प्रयत्न करता है । इतने पर भी यदि वे दूर न हों तो जिससे अपने गुणों का नाश न हो इस प्रकार प्रयत्न करता है, इसलिए इसके आत्मघात नाम का दोष कैसे हो सकता है अर्थात् नहीं हो सकता है ।

यहाँ पर शंकाकार कहता है कि व्रती निःशल्य होता है ऐसा कहा है और वहां तीसरी शल्य मिथ्यादर्शन है । इसलिए सम्यग्दृष्टि व्रती को निःशल्य होना चाहिए यह उसका अभिप्राय है, तो अब यह बतलाइए कि वह सम्यग्दर्शन सापवाद होता है या निरपवाद होता है ? अब इसका समाधान करते हैं - किसी जीव के मोहनीय की अवस्था विशेष के कारण ये अपवाद होते हैं -