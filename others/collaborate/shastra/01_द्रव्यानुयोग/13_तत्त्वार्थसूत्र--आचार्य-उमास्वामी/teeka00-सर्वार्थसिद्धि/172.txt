रूप और मूर्ति इनका एक अर्थ है। शंका-मूर्ति किसे कहते हैं? समाधान-रूपादिसंस्‍थानके परिणामको मूर्ति कहते हैं। जिनके रूप पाया जाता है वे रूपी कहलाते हैं। इसका अर्थ मूर्तिमान् है। अथवा, रूप यह गुणविशेषका वाची शब्‍द है। वह जिनके पाया जाता है वे रूपी कहलाते हैं। शंका-यहाँ रसादिकका ग्रहण नहीं किया है? समाधान-नहीं; क्‍योंकि रसादिक रूपके अविनाभावी हैं, इसलिए उनका अन्‍तर्भाव हो जाता है।
पुद्गलोंके भेदोंका कथन करनेके लिए सूत्रमें ‘पुद्गला:’ यह बहुवचन दिया है। स्‍कन्‍ध और परमाणुके भेदसे पुद्गल अनेक प्रकारके हैं। पुद्गलके ये सब भेद आगे कहेंगे। यदि पुद्गलको प्रधानके समान एक और अरूपी माना जाय तो जो विश्‍वरूप कार्य दिखाई देता है उसके होनेमें विरोध आता है।
पुद्गल द्रव्‍यके समान क्‍या धर्मादिक प्रत्‍येक द्रव्‍य भी अनेक हैं? अब इस बातका ज्ञान करानेके लिए आगेका सूत्र कहते हैं-
