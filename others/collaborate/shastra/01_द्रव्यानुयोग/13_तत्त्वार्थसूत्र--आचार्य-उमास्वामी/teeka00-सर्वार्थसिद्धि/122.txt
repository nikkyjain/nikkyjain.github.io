जो गुणों या गुणवालोंके द्वारा माने जाते हैं-वे आर्य कहलाते हैं। उनके दो भेद हैं- ऋद्धिप्राप्‍त आर्य और ऋद्धिरहित आर्य।  
ऋद्धिरहित आर्य पाँच प्रकारके हैं- क्षेत्रार्य, जात्‍यार्य, कर्मार्य, चारित्रार्य और दर्शनार्य। 
बुद्धि, विक्रिया, तप, बल, औषध, रस और अक्षीण ऋद्धिके भेदसे ऋद्धिप्राप्‍त आर्य सात प्रकारके हैं। 
म्‍लेच्‍छ दो प्रकारके हैं-अन्‍तर्द्वीपज म्‍लेच्‍छ और कर्मभूमिज म्‍लेच्‍छ। लवणसमुद्रके भीतर आठों दिशाओंमें आठ अन्‍तर्द्वीप हैं और उनके अन्‍तरालमें आठ अन्‍तर्द्वीप और हैं। तथा हिमवान् और शिखरी इन दोनों पर्वतोंके अन्‍तमें और दोनों विजयार्ध पर्वतोंके अन्‍तमें आठ अन्‍तर्द्वीप हैं। इनमें-से जो दिशाओंमें द्वीप हैं वे वेदिकासे तिरछे पाँचसौ योजन भीतर जाकर हैं। विदिशाओं और अन्‍तरालों में जो द्वीप हैं वे पाँचसौ पचास योजन भीतर जाकर हैं। तथा पर्वतोंके अन्‍तमें जो द्वीप हैं वे छहसौ योजन भीतर जाकर हैं। दिशाओंमें स्थित द्वीपोंका विस्‍तार सौ योजन है। विदिशाओं और अन्‍तरालोंमें स्थित द्वीपोंका विस्‍तार उससे आधा अर्थात् पचास योजन है। तथा पर्वतोंके अन्‍तमें स्थित द्वीपोंका विस्‍तार पच्‍चीस योजन है पूर्व दिशा में एक टाँगवाले मनुष्‍य हैं। पश्चिम दिशामें पूँछवाले मनुष्‍य हैं। उत्‍तर दिशामें गूँगे मनुष्‍य हैं और दक्षिण दिशामें सींगवाले मनुष्‍य हैं। चारों विदिशाओंमें क्रमसे खरगोशके समान कानवाले, शष्‍कुली अर्थात् मछली अथवा पूड़ीके समान कानवाले, प्रावरणके समान कानवाले और लम्‍बे कानवाले मनुष्‍य हैं। आठों अन्‍तराल के द्वीपोंमें क्रमसे घोडेके समान मुखवाले, सिंहके समान मुखवाले, कुत्‍तोंके समान मुखवाले, भैंसाके समान मुखवाले, सुअरके समान मुखवाले, व्‍याघ्रके समान मुखवाले, कौआके समान मुखवाले और बन्‍दरके समान मुखवाले मनुष्‍य हैं। शिखरी पर्वतके दोनों कोणोंकी सीधमें जो अन्‍तर्द्वीप है उनमें मेघके समान मुखवाले और बिजली के समान मुखवाले मनुष्‍य हैं। हिमवान् पर्वतके दोनों कोणोंकी सीधमें जो अन्‍तर्द्वीप हैं उनमें मछलीके समान मुखवाले और कालके समान मुखवाले मनुष्‍य हैं। उत्‍तर विजयार्धके दोनों कोणोंकी सीधमें जो अन्‍तर्द्वीप हैं उनमें हाथीके समान मुखवाले और दर्पणके समान मुखवाले मनुष्‍य हैं। तथा दक्षिण विजयार्धके दोनों कोणोंकी सीधमें जो अन्‍तर्द्वीप हैं उनमें गायके समान मुखवाले और मेढाके समान मुखवाले मनुष्‍य हैं। इनमें-से एक टाँगवाले मनुष्‍य गुफाओंमें निवास करते हैं और मिट्टीका आहार करते हैं तथा शेष मनुष्‍य फूलों और फलोंका आहार करते हैं और पेडों पर रहते हैं । इन सबकी आयु एक पल्‍योपम है। ये चौबीसों अन्‍तर्द्वीप जलकी सतहसे एक योजन ऊँचे हैं। इसी प्रकार कालोद समुद्रमें भी जानना चाहिए। ये सब अन्‍तर्द्वीपज म्‍लेच्‍छ हैं। इनसे अतिरिक्‍त जो शक, यवन, शबर और पुलिन्‍दादिक हैं वे सब कर्मभूमिज म्‍लेच्‍छ हैं।

विशेषार्थ - षट्खण्‍डागममें मनुष्‍योंके दो भेद किये गये हैं- कर्मभूमिज और अकर्मभूमिज। अकर्मभूमि भोगभूमिका दूसरा नाम है। भोगभूमिका एक भेद कुभोगभूमि  है। उसमें जन्‍म लेनेवाले मनुष्‍य ही यहाँ अन्‍तर्द्वीपज म्‍लेच्‍छ कहे गये हैं। शेष रहे शक, यवन, शबर और पुलिन्‍द आदि म्‍लेच्‍छ कर्मभूमिज म्‍लेच्‍छ हैं। इसी प्रकार आर्य भी क्षेत्रकी अपेक्षा दो भागोंमें विभक्‍त हैं-कर्मभूमिज आर्य और अकर्मभूमिज आर्य। तीस भोगभूमियोंके मनुष्‍य अकर्मभूमिज आर्य हैं और कर्मभूमिके आर्य कर्मभूमिज आर्य हैं। इनमें-से अकर्मभूमिज आर्य और म्‍लेच्‍छों के अविरत सम्‍यग्‍दृष्टि तक चार गुणस्‍थान हो सकते हैं किन्‍तु कर्मभूमिज आर्य और म्‍लेच्‍छ अणुव्रत और महाव्रतके भी अधिकारी हैं। इनके संयमासंयम और संयमस्‍थानों का विशेष व्‍याख्‍यान कषायप्राभृत लब्धिसार क्षपणासारमें किया है।

कर्मभूमियाँ कौन-कौन हैं, अब इस बातके बतलानेके लिए आगेका सूत्र कहते हैं-