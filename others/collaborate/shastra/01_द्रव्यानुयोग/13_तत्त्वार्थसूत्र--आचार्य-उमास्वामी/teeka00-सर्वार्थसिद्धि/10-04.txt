यहाँ पर अन्‍यत्र शब्‍द की अपेक्षा पंचमी वि‍भक्ति का निर्देश किया है। केवल सम्‍यक्‍त्‍व, केवलज्ञान, केवलदर्शन और सिद्धत्‍व इनके सिवा अन्‍य भावों में यह विधि होती है। 

शंका - सिद्धों के यदि चार ही भाव शेष रहते हैं तो अनन्‍तवीर्य आदि की निवृत्ति प्राप्‍त होती है ? 
समाधान - यह कोई दोष नहीं है क्‍योंकि ज्ञान-दर्शन के अविनाभावी होने से अनन्‍तवीर्य आदिक भी सिद्धों में समानरूप से पाये जाते हैं, क्‍योंकि अनन्‍त सामर्थ्‍य से हीन व्‍यक्ति के अनन्‍तज्ञान की वृत्ति नहीं हो सकती और सुख ज्ञानमय होता है। 

शंका - अनाकार होने से मुक्‍त जीवोंका अभाव प्राप्‍त होता है ? 
समाधान - नहीं। क्‍योंकि उनके अतीत अनन्‍तर शरीर का आकार उपलब्‍ध होता है। 

 शंका - यदि जीव शरीर के आकारका अनुकरण करता है तो शरीर का अभाव होने से उसके स्‍वाभाविक लोकाकाश के प्रदेशों के बराबर होने के कारण जीव तत्प्रमाण प्राप्‍त होता है ? 
समाधान - यह कोई दोष नहीं है, क्‍योंकि जीव के तत्‍प्रमाण होने का कोई कारण नहीं उपलब्‍ध होता। नामकर्म का सम्‍बन्‍ध जीव के संकोच और विस्‍तार का कारण है, किन्‍तु उसका अभाव हो जाने से जीव के प्रदेशों का संकोच और विस्‍तार नहीं होता। 

 यदि कारण का अभाव हो जाने से प्रदेशों का संकोच और विस्‍तार नहीं होता तो गमनके कारण का अभाव हो जाने से जिस प्रकार यह जीव तिरछा और नीचे की ओर गमन नहीं करता है उसी प्रकार उसका ऊर्ध्‍वगमन भी नहीं प्राप्‍त होता है, इसलिए जिस स्‍थान पर मुक्‍त होता है उसी स्‍थान पर उसका अवस्‍थान प्राप्‍त होता है, ऐसी शंकाके होनेपर आगेके सूत्र द्वारा उसका समाधान करते हैं। 