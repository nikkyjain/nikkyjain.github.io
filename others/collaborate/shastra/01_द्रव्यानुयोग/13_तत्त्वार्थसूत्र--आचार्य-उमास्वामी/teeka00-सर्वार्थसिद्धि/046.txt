पृथिवीकाय आदि स्‍थावर नामकर्म के भेद हैं । उनके उदयके निमित्तसे जीवोंके पृथिवी आदिक नाम जानने चाहिए । यद्यपि ये नाम प्रथन आदि धातुओंसे बने हैं तो भी ये रौढिक हैं, इसलिए इनमें प्रथन आदि धर्मोंकी अपेक्षा नहीं है ।  

शंका - आर्ष में ये पृथिवी आदिक अलग-अलग चार प्रकारके कहे हैं सो ये चार-चार भेद किस प्रकार प्राप्‍त होते हैं ? 
समाधान - पृथिवी, पृथिवीकाय, पृथिवीकायिक और पृथिवीजीव ये पृथिवीके चार भेद हैं । 
इनमें-से जो अचेतन है, प्रा‍कृतिक परिणमनों से बनी है और कठिन गुणवाली है वह [[पृथिवी]] है । अचेतन होनेसे यद्यपि इसमें पृथिवी नामकर्मका उदय नहीं है तो भी प्रथनक्रियासे उपलक्षित होनेके कारण अर्थात् विस्‍तार आदि गुणवाली होने के कारण यह पृथिवी कहलाती है । अथवा पृथिवी यह सामान्‍य वाची संज्ञा है, क्‍योंकि आगे के तीन भेदों में भी यह पायी जाती है । 
काय का अर्थ शरीर है, अत: पृथिवीकायिक जीव द्वारा जो शरीर छोड़ दिया जाता है वह [[पृथिवीकाय]] कहलाता है । यथा मरे हुए मनुष्‍य आदिक का शरीर । जिस जीव के पृथिवीरूप काय विद्यमान है उसे [[पृथिवीकायिक]] कहते हैं । तात्‍पर्य यह है कि जीव पृथिवीरूप शरीर के सम्‍बन्‍धसे युक्त है । 
कार्मणकाययोगमें स्थित जिस जीवने जबतक पृथिवी को कायरूप से ग्रहण नहीं किया है तब तक वह [[पृथिवीजीव]] कहलाता है। इसी प्रकार जलादिक में भी चार-चार भेद कर लेने चाहिए। ये पाँचों प्रकार के प्राणी स्‍थावर हैं । 

शंका - इनके कितने प्राण होते हैं ? 
समाधान - इनके चार प्राण होते हैं - स्‍पर्शन इन्द्रियप्राण, कायबलप्राण, उच्‍छ्वास-नि:श्‍वासप्राण और आयु:प्राण । 

अब त्रस कौन हैं इस बात का ज्ञान कराने के लिए आगे का सूत्र कहते हैं -