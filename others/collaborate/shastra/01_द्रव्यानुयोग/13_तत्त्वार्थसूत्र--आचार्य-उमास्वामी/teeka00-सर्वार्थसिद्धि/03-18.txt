सूत्रमें जो 'तत्' पद आया है उससे तालाब और कमल दोनोंका ग्रहण किया है। आगेके तालाब और कमल दूने-दूने हैं इस व्‍याप्तिका ज्ञान करानेके लिए सूत्रमें 'तद्द्विगुणद्विगुणाः' कहा है।
 
शंका - ये तालाब और कमल किसकी अपेक्षा दूने हैं ? 
समाधान - लम्‍बाई आदिकी अपेक्षा। पद्म तालाब की जो लम्‍बाई, विस्‍तार और गहराई है महापद्म तालाबकी लम्‍बाई, विस्‍तार और गहराई इससे दूनी है। इससे तिगिंछ तालाबकी लम्‍बाई, विस्‍तार और गहराई दूनी है।

शंका - कमल क्‍या है ? 
समाधान - ये भी लम्‍बाई आदिकी अपेक्षा दूने-दूने हैं ऐसा यहाँ सम्‍बन्‍ध करना चाहिए।

इनमें निवास करनेवाली देवियोंके नाम, आयु और परिवारका ज्ञान करानेके लिए आगेका सूत्र कहते हैं-