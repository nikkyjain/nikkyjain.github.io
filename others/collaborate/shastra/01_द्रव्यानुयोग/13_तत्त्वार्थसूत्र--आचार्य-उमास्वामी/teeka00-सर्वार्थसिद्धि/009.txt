सूत्र में ज्ञान शब्‍द मति आदि प्रत्‍येक शब्‍दके साथ जोड़ लेना चाहिए । यथा - मतिज्ञान, श्रुतज्ञान, अवधिज्ञान, मन:पर्ययज्ञान और केवलज्ञान । 
मति का व्‍युत्‍पत्तिलभ्‍य अर्थ है - 'इन्द्रियैर्मनसा च यथा स्‍वमर्थो मन्‍यते अनया मनुते मननमात्रं वा मति:' = इन्द्रिय और मन के द्वारा यथायोग्‍य पदार्थ जिसके द्वारा मनन किये जाते हैं, जो मनन करता है या मननमात्र [[मति]] कहलाता है । 
श्रुत का व्‍युत्‍पत्तिलभ्‍य अर्थ है - 'तदावरणकर्मक्षयोपशमे सति निरूप्‍यमाणं श्रूयते अनेन श्रृणोति श्रवणमात्रं वा श्रुतम्' = श्रुतज्ञानावरण कर्म का क्षयोपशम होने पर निरूप्‍यमाण पदार्थ जिसके द्वारा सुना जाता है, जो सुनता है या सुननामात्र [[श्रुत]] कहलाता है। मति और श्रुत इन दोनों ज्ञानों का समीप में निर्देश किया है क्‍योंकि इनमें कार्य-कारणभाव पाया जाता है । जैसा कि आगे कहेंगे 'श्रुतं मतिपूर्वम् ।' अवधि का व्‍युत्‍पत्तिलभ्‍य अर्थ = अधिकतर नीचे के विषय को जानने वाला होने से या परिमित विषयवाला होनेसे [[अवधि]] कहलाता है । 
मन:पर्यय का व्‍युत्‍पत्तिलभ्‍य अर्थ = दूसरे के मनोगत अर्थ को मन कहते हैं । सम्‍बन्‍ध से उसका पर्ययण अर्थात् परिगमन करनेवाला ज्ञान [[मन:पर्यय]] कहलाता है । 

शंका - मन:पर्यय ज्ञान का इस प्रकार लक्षण करने पर उसे मतिज्ञान का प्रसंग प्राप्‍त होता है ? 
समाधान - नहीं, क्‍योंकि मन:पर्ययज्ञान में मन की अपेक्षामात्र है । यद्यपि वह केवल बढ़ी हुई क्षयोपशम शक्ति से अपना काम करता है तो भी केवल स्‍व और पर के मन की अपेक्षा उसका व्‍यवहार किया जाता है। यथा- 'आकाश में चन्‍द्रमा देखो' यहाँ आकाश की अपेक्षामात्र होने से ऐसा व्‍यवहार किया गया है । 
केवल का व्‍युत्‍पत्तिलभ्‍य अर्थ =अर्थीजन जिसके लिए बाह्य और आभ्‍यन्‍तर तप के द्वारा मार्ग का केवन अर्थात् सेवन करते हैं वह केवलज्ञान कहलाता है । अथवा केवल शब्‍द असहायवाची है, इसलिए असहाय ज्ञानको [[केवलज्ञान]] कहते हैं । केवलज्ञानकी प्राप्ति अन्‍त में होती है इसलिए सूत्रमें उसका पाठ सबके अन्‍तर में रखा है । उसके समीप का होने से उसके समीपमें मन:पर्यय का ग्रहण किया है । 

शंका - मन:पर्यय केवलज्ञान के समीप का क्‍यों है ? 
समाधान - क्‍योंकि इन दोनों का संयम ही एक आधार है, अतएव मन:पर्यय केवलज्ञान के समीप का है । अवधिज्ञान मन:पर्ययज्ञान से दूर है, इसलिए उसका मन:पर्ययज्ञान के पहले पाठ रखा है । 

शंका - मन:पर्ययज्ञान से अवधिज्ञान को दूर का क्‍यों कहा ? 
समाधान - क्‍योंकि अवधिज्ञान मन:पर्ययज्ञान से अत्‍यन्‍त दूर है । प्रत्‍यक्ष से परोक्ष का पहले कथन किया, क्‍योंकि वह सुगम है । चूँकि मति-श्रुतपद्धति श्रुत, परिचित और अनुभूत होने से प्राय: सब प्राणियों के द्वारा प्राप्‍त करने योग्‍य है अत: वह सुगम है । इस प्रकार यह पाँच प्रकार का ज्ञान है। इसके भेद आदि आगे कहेंगे ।
	
प्रमाण और नय से ज्ञान होता है यह पहले कह आये हैं। किन्‍हीं ने ज्ञान को प्रमाण माना है, किन्‍हीं ने सन्निकर्ष को और किन्‍हीं ने इन्द्रिय को। अत: अधिकार प्राप्‍त मत्‍यादिक ही प्रमाण हैं इस बात को दिखलाने के लिए आगे का सूत्र कहते हैं -