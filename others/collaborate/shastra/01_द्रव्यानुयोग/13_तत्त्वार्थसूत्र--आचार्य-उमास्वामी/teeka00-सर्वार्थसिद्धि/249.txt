प्रमाद कषाय सहित अवस्था को कहते हैं और इस प्रमाद से युक्त जो आत्मा का परिणाम होता है वह प्रमत्त कहलाता है। तथा प्रमत्त का योग प्रमत्तयोग है। इसके सम्बन्ध से इन्द्रियादि दस प्राणों का यथासम्भव व्यपरोपण अर्थात् वियोग करना हिंसा कही जाती है। इससे प्राणियों को दुःख होता है, इसलिए वह अधर्म का कारण है। केवल प्राणों का वियोग करने से अधर्म नहीं होता है यह बतलाने के लिए सूत्र में 'प्रमत्तयोग से' यह पद दिया है। कहा भी है-
'यह प्राणी दूसरे को प्राणों से वियुक्त करता है तो भी उसे हिंसा नहीं लगती।' और भी कहा है-
'ईर्यासमिति से युक्त साधु के अपने पैर के उठाने पर चलने के स्थान में यदि कोई क्षुद्र प्राणी उनके पैर से दब जाय और उसके सम्बन्ध से मर जाय तो भी उस निमित्त से थोड़ा भी बन्ध आगम में नहीं कहा है, क्योंकि जैसे अध्यात्म दृष्टि से मूर्च्छा को ही परिग्रह कहा है वैसे यहाँ भी रागादि परिणाम को हिंसा कहा है।।'

शंका - प्राणों का विनाश न होने पर भी केवल प्रमत्तयोग से ही हिंसा कही जाती है। कहा भी है -
'जीव मर जाय या जीता रहे तो भी यत्नाचार से रहित पुरुष के नियम से हिंसा होती है और जो यत्नाचारपूर्वक प्रवृत्ति करता है, हिंसा के हो जाने पर भी उसे बन्ध नहीं होता।।'
समाधान - यह कोई दोष नहीं है, क्योंकि यहाँ भी भावरूप प्राणों का नाश है ही। कहा भी है-
'प्रमाद से युक्त आत्मा पहले स्वयं अपने द्वारा ही अपना घात करता है इसके बाद दूसरे प्राणियों का वध होवे या मत होवे।'

हिंसा का लक्षण कहा। अब उसके बाद असत्य का लक्षण बतलाने के लिए आगे का सूत्र कहते हैं-