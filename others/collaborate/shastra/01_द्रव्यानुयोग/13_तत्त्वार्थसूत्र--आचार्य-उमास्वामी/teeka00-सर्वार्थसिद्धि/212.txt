शंका - शुभ योग क्या है और अशुभ योग क्या है ? 
समाधान - हिंसा, चोरी, और मैथुन आदिक अशुभ काय-योग है । असत्य वचन, कठोर वचन और असभ्य वचन आदि अशुभ वचन-योग है । मारने का विचार, ईर्ष्या और डाह आदि अशुभ मनो-योग है । तथा इनसे विपरीत शुभ-काय योग, शुभ वचन-योग और शुभ मनो-योग है । 

शंका - योग के शुभ और अशुभ ये भेद किस कारण से हैं ? 
समाधान - जो योग शुभ परिणामों के निमित्त से होता है वह शुभ योग है और जो योग अशुभ परिणामों के निमित्त से होता है वह अशुभ योग है । शायद कोई यह माने कि शुभ और अशुभ कर्म का कारण होने से शुभ और अशुभ योग होता है सो बात नहीं है; क्योंकि यदि इस प्रकार इनका लक्षण कहा जाता है तो शुभ-योग ही नहीं हो सकता, क्योंकि शुभ-योग को भी ज्ञानावरणादि कर्मों के बन्ध का कारण माना है । इसलिए शुभ और अशुभ योग का जो लक्षण यहाँ पर किया है वही सही है । जो आत्मा को पवित्र करता है या जिससे आत्मा पवित्र होता है वह पुण्य है, जैसे साता-वेदनीय आदि । तथा जो आत्मा को शुभ से बचाता है वह पाप है; जैसे असाता-वेदनीय आदि । 
	
क्या यह आस्रव सब संसारी जीवों के समान फल को पैदा करता है या कोई विशेषता है ? अब इसी बात के बतलाने के लिए आगे का सूत्र कहते हैं -