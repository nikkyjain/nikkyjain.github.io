चूँकि आत्‍मा अमूर्त स्‍वभाव है तो भी अनादिकालीन बन्‍ध के कारण एकपने को प्राप्‍त होने से वह मूर्त हो रहा है और कार्मण शरीर के कारण वह छोटे- बड़े शरीर में रहता है, इसलिए वह प्रदेशों के संकोच और विस्‍तार स्‍वभाववाला है और इसलिए शरीर के अनुसार दीपक के समान उसका लोक के असंख्‍यातवें भाग आदि में रहना बन जाता है। जिस प्रकार निरावरण आकाश-प्रदेश में यद्यपि दीपक के प्रकाश के परिमाण का निश्‍चय नहीं होता तथापि वह सकोरा, ढक्‍कन , तथा आवरण करने वाले दूसरे पदार्थों के आवरण के वश से तत्‍परिमाण होता है उसी प्रकार प्रकृत में जानना चाहिए। 

शंका - धर्मादिक द्रव्‍यों के प्रदेशों का परस्‍पर प्रवेश होने के कारण संकर होने से अभेद प्राप्‍त होता है ? 
समाधान - नहीं; क्योंकि परस्‍पर अत्‍यन्‍त संश्‍लेष सम्‍बन्‍ध हो जाने पर भी वे अपने-अपने स्‍वभाव को नहीं छोड़ते; इसलिए उनमें अभेद नहीं होता । कहा भी है-
'सब द्रव्‍य परस्‍पर प्रविष्‍ट हैं , एक दूसरे को अवकाश देते हैं, और सदा मिलकर रह रहे हैं तो भी अपने स्‍वभाव नहीं छोड़ते।'

यदि ऐसा है तो धर्मादिक द्रव्‍यों का स्‍वभावभेद कहना चाहिए इसलिए आगे का सूत्र क‍हते हैं-