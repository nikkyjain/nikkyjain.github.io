वह उपयोग दो प्रकार का है, ज्ञानोपयोग और दर्शनोपयोग । ज्ञानोपयोग आठ प्रकार का है - मतिज्ञान, श्रुतज्ञान, अवधिज्ञान, मन:पर्ययज्ञान, केवलज्ञान, मत्‍यज्ञान, श्रुताज्ञान और विभंगज्ञान । दर्शनोपयोग चार प्रकारका है - चक्षु-दर्शन, अचक्षु-दर्शन, अवधि-दर्शन और केवल-दर्शन । 

शंका - इन दोनों उपयोगों में किस कारण से भेद है ? 
समाधान - साकार और अनाकार के भेद से इन दोनों उपयोगों में भेद है । साकार ज्ञानोपयोग है और अनाकार दर्शनोपयोग है । ये दोनों छद्मस्‍थों में क्रम से होते हैं और आवरण-रहित जीवों में युगपत् होते हैं । यद्यपि दर्शन पहले होता है तो भी श्रेष्‍ठ होने के कारण सूत्र में ज्ञान को दर्शन से पहले रखा है । सम्‍यग्‍ज्ञान का प्रकरण होने के कारण पहले पाँच प्रकार के ज्ञानोपयोग का व्‍याख्‍यान कर आये हैं । परन्‍तु यहाँ उपयोग का ग्रहण करने से विपर्यय का भी ग्रहण होता है, इसलिए वह आठ प्रकार का कहा है ।
	
सब आत्‍माओं में साधारण उपयोग-रूप जिस आत्‍म-परिणाम का पहले व्‍याख्‍यान किया है उससे उपलक्षित सब उपयोग वाले जीव दो प्रकार के हैं, इस बात का ज्ञान कराने के लिए आगे का सूत्र कहते हैं -