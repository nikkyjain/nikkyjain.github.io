भव का स्‍वरूप कहते हैं। 

शंका - भव किसे कहते हैं ? 
समाधान - आयु नामकर्म के उदय का निमित्त पाकर जो जीव की पर्याय होती हैं उसे [[भव]] कहते हैं। प्रत्‍यय, कारण और निमित्त ये एकार्थवाची नाम है। जिस अवधिज्ञानके होनेमें भव निमित्त है वह [[भवप्रत्‍यय अवधिज्ञान]] है। वह देव और नारकियोंके जानना चाहिए। 

शंका - यदि ऐसा है तो इनके अवधिज्ञान के होने में क्षयोपशम की निमित्तता नहीं बनती ? 
समाधान - यह कोई दोष नहीं है, क्‍योंकि भव के आश्रयसे क्षयोपशमकी सिद्धि हो जाती है ऐसा समझकर भव प्रधान कारण है ऐसा उपदेश दिया जाता है। जैसे पक्षियोंका आकाशमें गमन करना भवनिमित्तक होता है, शिक्षा गुणकी अपेक्षासे नहीं होता वैसे ही देव और नारकियोंके व्रत नियमादिकके अभावमें भी अवधिज्ञान होता है, इसलिए उसे भवनिमित्तक कहते हैं। यदि ऐसा न माना जाय तो भव तो सबके साधारणरूपसे पाया जाता है, अत: सबके अवधिज्ञान के होने में विशेषता नहीं रहेगी। परन्तु वहाँ पर अवधिज्ञान न्‍यूनाधिक कहा ही जाता है, इससे ज्ञात होता है कि यद्यपि वहाँ पर अवधिज्ञान होता तो क्षयोपशम से ही है पर वह क्षयोपशम भव के निमित्तसे प्राप्‍त होता है अत: उसे 'भवप्रत्‍यय' कहते हैं। सूत्र में 'देवनारकाणाम्' ऐसा सामान्‍य वचन होने पर भी इससे सम्‍यग्‍दृष्टियों का ही ग्रहण होता है, क्‍योंकि सूत्र में 'अवधि' पद का ग्रहण किया है। मिथ्‍यादृष्टियों का वह विभंगज्ञान कहलाता है। अवधिज्ञान देव और नारकियों में न्‍यूनाधिक किसके कितना पाया जाता है यह आगमसे जान लेना चाहिए। 
	
यदि भवप्रत्‍यय अवधिज्ञान देव और नारकियों के होता है तो क्षयोपशमहेतुक अवधिज्ञान किसके होता है, आगे इसी बातको बतलाते हैं –
