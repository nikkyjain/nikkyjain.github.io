परस्‍पर यह शब्‍द कर्म व्‍यतिहार अर्थ में रहता है। और कर्मव्‍यतिहार का अर्थ क्रियाव्‍यतिहार है। परस्‍पर का उपग्रह परस्‍परोपग्रह है। यह जीवों का उपकार है। 

शंका - वह क्‍या है ? 
समाधान - स्‍वामी और सेवक तथा आचार्य और शिष्‍य इत्‍यादि रूप से वर्तन करना परस्‍परोपग्रह है। स्‍वामी तो धन आदि देकर सेव‍क का उपकार करता है और सेवक हित का कथन करके तथा अहित का निषेध करके स्‍वामी का उपकार करता है। आचार्य दोनों लोक में सुखदायी उपदेश-द्वारा तथा उस उपदेश के अनुसार क्रिया में लगाकर शिष्‍यों का उपकार करता है और शिष्‍य भी आचार्य का उपकार करते हैं। 

शंका - उपकार का अधिकार है, इसलिए सूत्र में फिर से 'उपग्रह' शब्‍द किसलिए दिया है ? 
समाधान - पिछले सूत्र में जो सुखादिक चार कह आये हैं उनके दिखलाने के लिए फिर से 'उपग्रह' शब्‍द दिया है। तात्‍पर्य यह है कि सुखादिक भी जीवों के जीवकृत उपकार है। 

यदि ऐसा है कि जो है उसे अवश्य उपकारी होना चाहिए तो काल भी सद्रूप माना गया है इसलिए उसका क्या उपकार है, इसी बात के बतलाने के लिए अब आगे का सूत्र कहते हैं- 
