इस सूत्र में 'लोकाकाशे' इस पद की अनुवृत्ति होती है। उसके असंख्‍यात भाग करके जो एक भाग प्राप्‍त हो वह असंख्‍यातवाँ भाग कहलाता है। वह जिनके आदि में है वे सब असंख्‍यातवें भाग आदि है। उनमें जीवों का अवगाह जानना चाहिए। व‍ह इस प्रकार है – एक एक असंख्‍यातवें भाग में एक जीव रहता है। इस प्रकार दो, तीन और चार आदि असंख्‍यात भागों से लेकर सब लोकपर्यन्‍त एक जीव का अवगाह जानना चाहिए। किन्‍तु नाना जीवों का अवगाह सब लोक में ही होता है। 

शंका - यदि लोक के एक असंख्‍यातवें भाग में एक जीव रहता है तो संख्‍या की अपेक्षा अनन्‍तानन्‍त सशरीर जीवराशि लोकाकाश में कैसे रहती है ? 
समाधान - जीव दो प्रकार के हैं सूक्ष्‍म और बादर, अत: उनका लोकाकाश में अवस्‍थान बन जाता है। जो बादर जीव हैं उनका शरीर तो प्रतिघात सहित होता है किन्‍तु जो सूक्ष्‍म हैं वे यद्यपि सशरीर हैं तो भी सूक्ष्‍म होने के कारण एक निगोद जीव आकाश के जितने प्रदेशों को अवगाहन करता है उतने में  साधारण शरीर वाले अनन्‍तानन्‍त जीव रह जाते हैं। वे परस्‍पर में और बादरों के साथ व्‍याघात को नहीं प्राप्‍त होते, इसलिए लोकाकाश में अनन्‍तानन्‍त जीवों के अवगाह में कोई विरोध नहीं आता।

यहाँ पर शंकाकार का कहना है कि जब एक जीव के प्रदेश लोकाकाश के बराबर बतलाये हैं तो लोक के असंख्‍यातवें भाग आदि में एक जीव कैसे रह सकता है, उसे तो सब लोक को व्‍याप्‍त कर ही रहना चाहिए ? अब इस शंका का समसधान करने के लिए आगे का सूत्र कहते हैं-