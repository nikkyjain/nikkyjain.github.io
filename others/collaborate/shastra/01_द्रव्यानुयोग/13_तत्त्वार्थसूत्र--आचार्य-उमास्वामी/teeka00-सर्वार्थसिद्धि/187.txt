साता और असाता के उदयरूप अन्‍तरंग हेतु के रहते हुए बाह्य द्रव्‍यादिक के परिपाक के निमित्त से जो प्रीति और परिताप रूप परिणाम उत्‍पन्‍न होते हैं वे सुख दुःख कहे जाते हैं। पर्याय के धारण करने में कारणभूत आयुकर्म के उदय से भवस्थिति को धारण करने वाले जीव के पूर्वोक्‍त प्राण और अपानरूप क्रिया विशेष का विच्‍छेद नहीं होना जीवित है। तथा उसका उच्‍छेद मरण है। ये सुखादिक जीव के पुद्‍गल- कृत उपकार हैं; क्‍योंकि मूर्त कारणों के रहने पर ही इनकी उत्‍पति होती है। 

शंका - उपकार का प्रकरण होने से सूत्र में उपग्रह शब्‍द का प्रयोग करना निष्‍फल हैं ? 
समाधान - निष्‍फल नहीं है, क्‍योंकि स्‍वत: के उपकार के दिखलाने के लिए सूत्र में उपग्रह  शब्‍द का प्रयोग किया है। पुद्‍गलों का भी पुद्‍गलकृत उपकार होता है। यथा- काँसे आदि का राख आदि के द्वारा, जल आदि का कतक आदि के द्वारा और लौह आदि का जल आदि के द्वारा, जल आदि का कतक आदि के द्वारा लौह आदि का जल आदि के द्वारा उपकार किया जाता है।

शंका - सूत्रमें 'च' शब्‍द किस लिए दिया है ? 
समाधान - समुच्‍चय के लिए। पुद्‍गलकृत और भी उपकार हैं इसके समुच्‍चय के लिए सूत्र में 'च' शब्‍द दिया है। जिस प्रकार शरीर आदिक पुद्‍गलकृत उपकार हैं उसी प्रकार चक्षु आदि इन्द्रियाँ भी पुद्‍गलकृत उपकार हैं।

इस प्रकार पहले अजीवकृत उपकारको दिखलाकर अब जीवकृत उपकार के दिखलाने के लिए आगे का सूत्र कहते हैं- 