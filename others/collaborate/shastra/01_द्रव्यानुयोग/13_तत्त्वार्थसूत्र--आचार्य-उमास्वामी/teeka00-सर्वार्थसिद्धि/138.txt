'मेरूप्रदक्षिणा' इस पद में षष्‍ठी तत्‍पुरूष समास है। 'मेरूप्रदक्षिणा' यह वचन गतिविशेष का ज्ञान करने के लिए और कोई विपरीत गति न समझ बैठे इसके लिए दिया है। वे निरन्तर गतिरूप क्रिया युक्‍त हैं इस बात का ज्ञान कराने के लिए 'नित्‍यगतय' पद दिया है। इस प्रकार के ज्‍योतिषी देवों का क्षेत्र बताने के लिए 'नृलोक' पद का ग्रहण किया है। तात्‍पर्य यह है कि ढाई द्वीप और दो समुद्रों में ज्‍योतिषी देव निरन्‍तर गमन करते रहते हैं अन्‍यत्र नहीं। 

शंका - ज्‍योतिषी देवों के विमानों की गति का कारण नहीं पाया जाता अत: उनका गमन नहीं बन सकता ?  
समाधान - नहीं, क्‍योंकि यह हेतु असिद्ध है। बात यह है कि गमन करने में रत जो अभियोग जाति के देव हैं उनसे प्रेरित होकर देवों के विमानों का गमन होता रहता है। यदि कहा जाए कि अभियोग्‍य जाति के देव निरन्‍तर गति में ही क्‍यों रत रहते हैं तो उसका उत्‍तर यह है कि यह कर्म के परिपाक की विचित्रता है। उनका कर्म गतिरूप से ही फलता है। यही कारण है कि वे निरन्‍तर गमन करने में ही रत रहते हैं। यद्यपि ज्‍योतिषी देव मेरूपर्वत की प्रदक्षिणा करते हैं तो भी मेरूपर्वत से ग्यारह सौ इक्‍कीस योजन दूर रह कर ही विचरण करते हैं।
 
अब गमन करने वाले ज्‍योतिषियों के सम्‍बन्‍ध से व्यवहार-काल का ज्ञान कराने के लिए आगे का सूत्र कहते हैं -