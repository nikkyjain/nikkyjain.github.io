ये सब पाँचों प्रकार के देव ज्‍योतिर्मय हैं, इसलिए इनकी ज्‍योतिषी यह सामान्‍य संज्ञा सार्थक है। तथा सूर्य आदि विशेष संज्ञाएँ विशेष नाम कर्म के उदय से प्राप्‍त होती हैं। सूर्य और चन्‍द्रमा की प्रधानता को दिखलाने के लिए 'सूर्याचन्‍द्रमसौ' इस प्रकार इन दोनों का अलग से ग्रहण किया है। 

शंका - इनमें प्रधानता किस निमित से प्राप्‍त होती है ? 
समाधान - इनमें प्रभाव आदिक की अपेक्षा प्रधानता प्राप्‍त होती है। 

शंका - इनका आवास कहाँ पर है ? 
समाधान - इस समान भूमि भाग से सात सौ नब्‍बे योजन ऊपर जाकर तारकाएँ विचरण करती हैं। जो सब ज्‍येातिषियों के अधोभाग में स्‍थित हैं। इससे दस योजन ऊपर जाकर सूर्य विचरण करते हैं। इससे अस्‍सी योजन ऊपर जाकर चन्‍द्रमा परिभ्रमण करते हैं। इससे चार योजन ऊपर जाकर नक्षत्र हैं। इससे चार योजन ऊपर जाकर बुध है। इससे तीन योजन ऊपर जाकर शुक्र हैं। इससे तीन योजन ऊपर जाकर बृहस्‍पति हैं। इससे तीन योजन ऊपर जाकर मंगल हैं। इससे तीन योजन ऊपर जाकर शनीचर हैं। यह ज्‍योतिषियों से व्‍याप्‍त नभ:प्रदेश एक सौ दस योजन मोटा और धनोदधि-पर्यन्‍त असंख्‍यात द्वीप-समुद्र-प्रमाण लम्‍बा है। कहा भी है-- 
'इस पृथ्‍वी तल से सात सौ नब्‍बे योजन ऊपर जाकर ताराएँ हैं। पुन: दस योजन ऊपर जाकर सूर्य हैं। पुन: अस्सी योजन ऊपर जाकर चन्द्रमा हैं। पुन: चार योजन ऊपर जाकर नक्षत्र और चार योजन ऊपर जाकर बुध हैं। पुनः चार बार तीन योजन ऊपर जाकर अर्थात तीन-तीन योजन ऊपर जाकर क्रम से शुक्र, गुरू, मंगल और शनि हैं।

अब ज्‍योतिषी देवों की गति विशेष का ज्ञान कराने के लिए आगे का सूत्र कहते हैं -