जो संख्‍यासे परे हैं वे असंख्‍यात कहलाते हैं। असंख्‍यात तीन प्रकारका है-जघन्‍य, उत्‍कृष्‍ट और अजघन्‍योत्‍कृष्‍ट। उनमें-से यहाँ अजघन्‍योत्‍कृष्‍ट असंख्‍यातका ग्रहण किया है। ‘प्रदिश्‍यन्‍ते इति प्रदेश:’ यह प्रदेश शब्‍दकी व्‍युत्‍पत्ति है। तात्‍पर्य यह है कि जिससे विवक्षित परिमाणका संकेत मिलता है, उसे प्रदेश कहते हैं। परमाणुका लक्षण आगे कहेंगे। वह जितने क्षेत्रमें रहता है वह प्रदेश है ऐसा व्‍यवहार किया जाता है। धर्म, अधर्म और एक जीवके प्रदेशोंकी संख्‍या समान है। इनमें-से धर्म और अधर्मद्रव्‍य निष्क्रिय हैं और लोकाकाशभरमें फैले हुए हैं। यद्यपि जीवके प्रदेश धर्म और अधर्म द्रव्‍यके बराबर ही हैं तो भी वह संकोच और विस्‍तारस्‍वभाववाला है, इसलिए कर्मके निमित्तसे छोटा या बड़ा जैसा शरीर मिलता है उतनी अवगाहनाका होकर रहता है। और केवलिसमुद्घातके समय जब यह लोकको व्‍यापता है उस समय जीवके मध्‍यके आठ प्रदेश मेरु पर्वतके नीचे चित्रा पृथिवीके वज्रमय पटलके मध्‍यमें स्थित हो जाते हैं और शेष प्रदेश ऊपर, नीचे और तिरछे समस्‍त लोकको व्‍याप लेते हैं।
अब आकाश द्रव्‍यके कितने प्रदेश हैं यह बतलानेके लिए आगेका सूत्र कहते हैं- 
