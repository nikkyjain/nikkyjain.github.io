सूत्र में आये हुए द्रव्‍य और पर्याय इन दोनों पदोंका इतरेतरयोग द्वन्‍द्वसमास है। तथा इन दोनोंके विशेषरूपसे आये हुए 'सर्व' पदको द्रव्‍य और पर्याय इन दोनोंके साथ जोड़ लेना चाहिए। यथा – सब द्रव्‍योंमें और सब पर्यायोंमें। जीव द्रव्‍य अनन्‍तानन्‍त हैं। पुद्गल द्रव्‍य इनसे भी अनन्‍तानन्‍तगुणे हैं। जिनके अणु और स्‍कन्‍ध ये भेद हैं। धर्म, अधर्म और आकाश ये तीन हैं और काल असंख्‍यात हैं। इन सब द्रव्‍योंकी पृथक्-पृथक् तीनों कालोंमें होनेवाली अनन्‍तानन्‍त पर्यायें हैं। इन सबमें केवलज्ञानकी प्रवृत्ति होती है। ऐसा न कोई द्रव्‍य है और न पर्यायसमूह है जो केवलज्ञानके विषयके परे हो। केवलज्ञानका माहात्‍म्‍य अपरिमित है इसी बातका ज्ञान करानेके लिए सूत्रमें 'सर्वद्रव्‍यपर्यायेषु' पद कहा है। 

मत्‍यादिकके विषयसम्‍बन्‍ध का निश्‍चय किया, किन्‍तु यह न जान सके कि एक आत्‍मामें एक साथ अपने-अपने निमित्तोंके मिलनेपर कितने ज्ञान उत्‍पन्‍न हो सकते हैं, इसी बातका ज्ञान करानेके लिए आगेका सूत्र कहते हैं –