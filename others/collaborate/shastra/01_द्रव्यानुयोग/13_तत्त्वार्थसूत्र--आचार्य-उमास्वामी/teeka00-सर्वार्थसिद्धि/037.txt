सूत्र में 'च' शब्‍द सम्‍यक्‍त्‍व और चारित्र के ग्रहण करने के लिए आया है ज्ञानावरण कर्म के अत्‍यन्‍त क्षय से क्षायिक केवलज्ञान होता है । इसी प्रकार केवलदर्शन भी होता है । दानान्‍तराय कर्म के अत्‍यन्‍त क्षय से अनन्‍त प्राणियों के समुदाय का उपकार करने वाला क्षायिक अभयदान होता है । समस्‍त लाभान्‍तराय कर्म के क्षय के कवलाहार क्रिया से रहित केवलियों के क्षायिक लाभ होता है, जिससे उनके शरीर को बल प्रदान करने में कारण-भूत, दूसरे मनुष्‍यों को असाधारण अर्थात् कभी न प्राप्‍त होने वाले, परम शुभ और सूक्ष्‍म ऐसे अनन्‍त परमाणु प्रति समय सम्‍बन्‍ध को प्राप्‍त होते हैं । समस्‍त भोगान्‍तराय कर्म के क्षय से अतिशयवाले क्षायिक अनन्‍त भोग का प्रादुर्भाव होता है । जिससे कुसुम-वृष्टि आदि अतिशय विशेष होते हैं । समस्‍त उपभोगान्‍तराय के नष्‍ट हो जाने से अनन्‍त क्षायिक उपभोग होता है । जिससे सिंहासन, चामर और तीन छत्र आदि विभूतियाँ होती हैं । वीर्यान्‍तराय कर्म के अत्‍यन्‍त क्षय से क्षायिक अनन्त-वीर्य प्रकट होता है पूर्वोक्त सात प्रकृतियों के अत्‍यन्‍त विनाश से क्षायिक सम्‍यक्‍त्‍व होता है । इसी प्रकार क्षायिक चारित्र का स्‍वरूप समझना चाहिए । 

शंका - यदि क्षायिक दान आदि भावों के निमित्त से अभयदान आदि कार्य होते हैं तो सिद्धों में भी उनका प्रसंग प्राप्‍त होता है ? 
समाधान - यह कोई दोष नहीं है, क्‍योंकि इन अभय-दान आदिके होने में शरीर नाम-कर्म और तीर्थंकर नामकर्म के उदयकी अपेक्षा र‍हती है । परन्‍तु सिद्धों के शरीर नाम-कर्म और तीर्थंकर नाम-कर्म नहीं होते, अत: उनके अभय-दान आदि प्राप्‍त नहीं होते । 

शंका - तो सिद्धों के क्षायिक दान आदि भावों का सद्भाव कैसे माना जाय ?
समाधान - जिस प्रकार सिद्धों के केवलज्ञान रूप से अनन्‍तवीर्य का सद्भाव माना गया है उसी प्रकार परमानन्‍द और अव्‍याबाध रूप से ही उनका सिद्धों के सद्भाव है ।
	
जो अठारह प्रकार का क्षायोपशमिक भाव कहा है उसके भेदों का कथन करने के लिए आगे का सूत्र कहते हैं -