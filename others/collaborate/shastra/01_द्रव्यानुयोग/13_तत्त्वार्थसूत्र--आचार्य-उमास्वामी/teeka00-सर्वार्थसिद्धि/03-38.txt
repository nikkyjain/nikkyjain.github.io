'त्रिपल्‍योपमा' इस वाक्‍यमें 'त्रि' और 'पल्‍योपम' का बहुव्रीहि समास है। मुहूर्तके भीतरके कालको अन्‍तर्मुहूर्त कहते हैं। पर और अपर के साथ इन दोनोंका क्रमसे सम्‍बन्‍ध है। मनुष्‍योंकी उत्‍कृष्‍ट स्थिति तीन पल्‍योपम है और जघन्‍य स्थिति अन्‍तर्मुहूर्त है। तथा मध्‍यकी स्थिति अनेक प्रकारकी है। पल्‍य तीन प्रकारका है-व्‍यवहार पल्‍य, उद्धारपल्‍य और अद्धापल्‍य। ये तीनों सार्थक नाम हैं। आदि के पल्‍यको [[व्‍यवहार पल्‍य]] कहते हैं, क्‍योंकि वह आगेके दो पल्‍योंके व्‍यवहारका मूल है। इसके द्वारा और किसी वस्‍तुका परिमाण नहीं किया जाता। दूसरा [[उद्धारपल्‍य]] है। उद्धारपल्‍य में-से निकाले गये लोमके छेदोंके द्वारा द्वीप और समुद्रोंकी गिनती की जाती है। तीसरा [[अद्धापल्‍य]] है। अद्धा और कालस्थिति ये एकार्थवाची शब्‍द हैं। इनमें-से अब प्रथम पल्‍यका प्रमाण कहते हैं- जो इस प्रकार है-प्रमाणांगुलकी गणनासे एक-एक योजन लम्‍बे, चौडे़ और गहरे तीन गढ़ा करो और इनमें-से एकमें एक दिन से लेकर सात दिन तक के पैदा हुए मेढ़े के रोमोंके अग्र भागोंको ऐसे टुकडे़ करके भरो जिससे कैंची से उनके दूसरे टुकडे़ न किये जा सकें। अनन्‍तर सौ-सौ वर्षमें एक-एक रोमका टुकड़ा निकालो। इस विधिसे जितने कालमें व‍ह गढ़ा खाली हो वह सब काल व्‍यवहार पल्‍योपम नामसे कहा जाता है। अनन्‍तर असंख्‍यात करोड़ वर्षोंके जितने समय हों उतने उन लोमच्‍छेदोंमें-से प्रत्‍येक खण्‍ड करके उनसे दूसरे गढे़के भरनेपर वह गढ़ा खाली हो जाय उतने कालका नाम उद्धार पल्‍योपम है। इन दस कोडा़कोडी़ उद्धारपल्‍योंका एक उद्धार सागरोपम काल होता है। तथा ढा़ई उद्धार सागरके जितने रोमखण्‍ड हों उतने सब द्वीप और समुद्र हैं। अनन्‍तर सौ वर्षके जितने समय हों उतने उद्धारपल्‍यके रोमखण्‍डोंमें-से प्रत्‍येकके खण्‍ड करके और उनसे तीसरे गढे़ के भरनेपर एक अद्धापल्‍य होता है। और इनमें-से प्रत्‍येक समयमें एक-एक रोमके निकालनेपर जितने समयमें वह गढ़ा खाली हो जाय उतने कालका नाम अद्धापल्‍योपम है। तथा ऐसे दस कोड़ाकोड़ी अद्धापल्‍योंका एक अद्धासागर होता है। दस कोड़ाकोड़ी अद्धासागरोंका एक अवसर्पिणी काल होता है और उत्‍सर्पिणी भी इतना ही बड़ा होता है। 
	इस अद्धापल्‍यके द्वारा नारकी, तिर्यंच, देव और मनुष्‍योंकी कर्मस्थिति, भवस्थिति, आयुस्थिति और कायस्थिति की गणना करनी चाहिए। संग्रह गाथा भी कही है-
	'व्‍यवहार, उद्धार और अद्धा ये तीन पल्‍य जानने चाहिए। संख्‍याका प्रयोजक व्‍यवहार पल्‍य है। दूसरेसे द्वीप-समुद्रोंकी गणना की जाती है और तीसरे अद्धापल्‍यमें कर्मोंकी स्थितिका लेखा लिया जाता है।' 
जिसप्रकार मनुष्‍योंकी यह उत्‍कृष्‍ट और जघन्‍य स्थिति है उसी प्रकार-