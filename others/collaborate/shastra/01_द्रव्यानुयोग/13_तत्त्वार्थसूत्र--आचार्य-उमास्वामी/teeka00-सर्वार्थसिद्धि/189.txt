णिजन्त वृत्ति धातु से कर्म या भाव में 'युट्' प्रत्यय के करने पर स्त्रीलिंग में वर्तना शब्द बनता है जिसकी व्युत्पत्ति 'वर्त्यते' या वर्तनमात्रम् होती है। यद्यपि धर्मादिक द्रव्य अपनी नवीन पर्याय के उत्पन्न करने में स्वयं प्रवृत्त होते हैं तो भी उनकी वृत्ति बाह्य सहकारी कारण के बिना नहीं हो सकती,  इसलिए उसे प्रवर्ताने वाला काल है ऐसा मान कर वर्तना काल का उपकार कहा है। 

शंका - णिजर्थ क्या  है ? 
समाधान - द्रव्य की पर्याय बदलती है और उसे बदलाने वाला काल है। 

शंका - यदि ऐसा है तो काल क्रियावान् द्रव्य प्राप्त होता है ? जैसे शिष्य पढ़ता है और उपाध्याय पढ़ाता है। (यहाँ उपाध्याय क्रियावान् द्रव्य है।) 
समाधान - यह कोई दोष नहीं है, क्योंकि निमित्त मात्र में भी हेतुकर्ता रूप व्यपदेश देखा जाता है। जैसे कंडे की अग्नि पढ़ाती है। यहाँ कंडे की अग्नि निमित्तमात्र है उसी प्रकार काल भी हेतुकर्ता है। 

शंका - वह काल है यह कैसे जाना जाता है ? 
समाधान - समयादिक क्रियाविशेषों की और समयादिक के द्वारा होने वाले पाक आदिक की समय, पाक इत्याादि रूप से अपनी-अपनी रौढि़क संज्ञा के रहते हुए भी उसमें जो समय काल, ओदनपाक काल इत्यादि रूप से काल संज्ञा का अध्यारोप होता है वह उस संज्ञा के निमित्तभूत मुख्यकाल के अस्तित्व का ज्ञान कराता है, क्योंकि गौण व्यवहार मुख्य की अपेक्षा रखता है। एक धर्म की निवृत्ति करके दूसरे धर्म के पैदा करने रूप और परिस्पन्द से रहित द्रव्य की जो पर्याय है उसे परिणाम कहते हैं। यथा जीव के क्रोधादि और पुद्‍गल के वर्णादि। इसी प्रकार धर्म, अधर्म, आकाश और काल द्रव्य में परिणाम होता है जो अगुरुलघु गुणों (अविभाग-प्रतिच्छेदों) की वृद्धि और हानि से उत्पन्न होता है। द्रव्य में जो परिस्पन्दरूप परिणमन होता है उसे क्रिया कहते हैं। प्रायोगिक और वैस्रसिक के भेद से वह दो प्रकार की है। उनमें-से गाड़ी आदि की प्रायोगिक क्रिया है और मेघादिक की वैस्रसिकी। परत्व और अपरत्व दो प्रकार का है – क्षेत्रकृत और कालकृत। प्रकृत में कालकृत उपकार का प्रकरण है, इसलिए कालकृत परत्व और अपरत्व  लिये गये हैं। ये सब वर्तनादिक उपकार काल के अस्तित्व का ज्ञान कराते हैं। 

शंका - सूत्र में केवल वर्तना पद का ग्रहण करना पर्याप्त है। परिणाम आदिक उसके भेद हैं, अत: उनका अलग से ग्रहण करना निष्फल है। 
समाधान - परिणाम आदिक का अलग से ग्रहण करना निष्फल नहीं है, क्योंकि दो प्रकार के काल के सूचन करने के लिए इतना विस्तार से कथन किया है। काल दो प्रकार का है - परमार्थ काल और व्यवहार काल। इनमें-से परमार्थ काल वर्तना लक्षणवाला है और परिणाम आदि लक्षणवाला व्यवहार काल है। तात्पर्य यह है कि जो क्रिया विशेष अन्य से परिच्छिन्न होकर अन्य के परिच्छिेद का हेतु है उसमें काल इस प्रकार का व्यवहार किया गया है । वह काल तीन प्रकार का है - भूत, वर्तमान और भविष्यत्। उनमें-से परमार्थ काल में काल यह संज्ञा मुख्य है और भूतादिक व्यपदेश गौण है। तथा व्यवहार काल में भूतादिकरूप संज्ञा मुख्य है और काल संज्ञा गौण है, क्योंकि इस प्रकार का व्यवहार क्रिया वाले द्रव्य की अपेक्षा से होता है तथा काल का कार्य है। यहाँ पर शंकाकार कहता है कि धर्म, अधर्म, आकाश, पुद्गल, जीव और काल द्रव्य का उपकार कहा तथा, 'उपयोगो लक्षणम्' इत्यादि सूत्र द्वारा इनका लक्षण भी कहा। इसी प्रकार 'अजीवकाया' इत्यादि सूत्र द्वारा पुद्गलों का सामान्य लक्षण भी कहा, किन्तु पुद्गलों का विशेष लक्षण नहीं कहा, इसलिए आगे का सूत्र कहते हैं-