जिन का मन उत्तरगुणों की भावनासे रहित है, जो कहीं पर और कदाचित् व्रतों में भी परिपूर्णता को नहीं प्राप्त होते हैं वे अविशुद्धपुलाक (मुरझाये हुए धान्‍य) के समान होने से [[पुलाक]] कहे जाते हैं। 
जो निर्ग्रन्‍थ होते हैं, व्रतोंका अखण्‍डरूप से पालन करते हैं, शरीर और उपकरणों की शोभा बढ़ाने में लगे रहते हैं, परिवार से घिरे रहते हैं और विविध प्रकार के मोह से युक्‍त होते हैं वे [[बकुश]] कहलाते हैं। यहाँ पर बकुश शब्‍द 'शबल' (चित्र-विचित्र) शब्‍द का पर्यायवाची है। 
[[कुशील]] दो प्रकारके होते हैं-प्रतिसेवनाकुशील और कषायकुशील। जो परिग्रह से घिरे रहते हैं, जो मूल और उत्तरगुणों में परिपूर्ण हैं लेकिन कभी-कभी उत्तरगुणों की विराधना करते हैं वे प्रतिसेवनाकुशील कहलाते हैं। जिन्‍होंने अन्‍य कषायों के उदयको जीत लिया है और जो केवल संज्‍वलन कषायके अधीन हैं वे कषायकुशील कहलाते हैं। 
जिस प्रकार जलमें लकड़ी से की गयी रेखा अप्रकट रहती है उसी प्रकार जिनके कर्मों का उदय अप्रकट हो और जो अन्‍तर्मुहूर्त के बाद प्रकट होनेवाले केवलज्ञान और केवलदर्शनको प्राप्‍त करते हैं वे [[निर्ग्रन्‍थ]] कहलाते हैं। 
जिन्‍होंने चार घातिया कर्मों का नाश कर दिया है ऐसे दोनों केवली [[स्‍नातक]] कहलाते हैं। ये पाँचों ही निर्ग्रन्‍थ होते हैं। इनमें चारित्ररूप परिणामों की न्‍यूनाधिकता के कारण भेद होने पर भी नैगम और संग्रह आदि नयों की अपेक्षा वे सब निर्ग्रन्‍थ कहलाते हैं। 

अब उन पुलाक आदि के सम्‍बन्‍ध में पुनरपि ज्ञान प्राप्‍त कराने के लिए आगे का सूत्र कहते हैं- 