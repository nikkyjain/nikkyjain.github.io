शंका - इन सौधर्मादिक शब्‍दों को कल्‍प संज्ञा किस निमित्‍त से मिली है ? 
समाधान - व्‍याकरण में चार अर्थ में 'अण्' प्रत्यय होता है उससे सौधर्म आदि शब्‍दों की कल्‍प संज्ञा है या स्‍वभाव से ही वे कल्‍प कहलाते हैं । 

शंका - सौधर्म आदि शब्‍द इन्‍द्र के वाची कैसे हैं ? 
समाधान - स्‍वभाव से या साहचर्य से। 

शंका - कैसे ? 
समाधान - सुधर्मा नाम की सभा है। वह जहाँ है, उस कल्‍प का नाम सौधर्म है। य‍हाँ 'तदस्मिन्‍नस्ति' इससे 'अण्‌' प्रत्‍यय हुआ है। और इस कल्‍प के सम्‍बन्‍ध से वहाँ का इन्‍द्र भी सौधर्म कहलाता है। इन्‍द्र का ईशान यह नाम स्‍वभाव से है। वह इन्‍द्र जिस कल्‍प में रहता है उसका नाम ऐशान कल्‍प है। यहाँ 'तस्‍य निवासः' इस सूत्र से अण्‌ प्रत्‍यय हुआ है। तथा इस कल्‍प के सम्‍बन्ध से इन्‍द्र भी ऐशान कहलाता है।  इन्‍द्र का सनत्‍कुमार नाम स्‍वभाव से है। यहॉं 'तस्‍य निवासः' इस सूत्र से अण् प्रत्‍यय हुआ है इससे कल्‍प का नाम सानत्‍कुमार पडा और इसके सम्‍बन्‍ध से इन्‍द्र भी सानत्‍कुमार कहलाता है। इन्‍द्र का महेन्‍द्र नाम स्‍वभाव से है। वह इन्‍द्र जिस कल्‍प में रहता है, उसका नाम माहेन्‍द्र कहलाता है। इसी प्रकार आगे भी जानना । व्‍यवस्‍था आगम के अनुसार होती है। इसलिए 'उपर्युपरि' इस पद के साथ दो दो कल्‍पों का सम्‍बन्‍ध कर लेना चाहिए । सर्वप्रथम सौधर्म और ऐशान कल्‍प है। इनके ऊपर सानत्‍कुमार और माहेन्‍द्र कल्‍प है। इनके ऊपर ब्रह्म और ब्रह्मोत्‍तर कल्‍प हैं। इनके ऊपर लान्‍तव और कापिष्‍ठ कल्‍प हैं।  इनके ऊपर शुक्र और महाशुक्र कल्‍प हैं। इनके ऊपर शतार और सहस्रार कल्‍प हैं। नीचे और ऊपर आनत और प्राणत कल्‍प हैं। इनके ऊपर आरण और अच्‍युत कल्‍प है। नीचे और ऊपर प्रत्‍येक कल्‍प में एक एक इन्‍द्र है। तथा मध्य में दो दो कल्‍पों में एक एक इन्‍द्र है। तात्‍पर्य यह है कि सौधर्म, ऐशान  सानत्कुमार और माहेन्‍द्र इन चार कल्‍पों के चार इन्‍द्र हैं। ब्रह्मलोक और ब्रह्मोत्‍त्तर इन दो कल्‍पों का एक ब्रह्म नामक इन्‍द्र है। लान्‍तव और कापिष्‍ठ  इन दो कल्‍पों में एक लान्‍तव नाम का इन्‍द्र है। शुक्र और महाशुक्र में एक शुक्र नाम का इन्‍द्र है। शतार और सहस्रार इन दो कल्‍पों में एक शतार नामक इन्‍द्र है। तथा आनत, प्राणत, आरण और अच्‍युत इन चार कल्‍पों के चार इन्‍द्र हैं। इस प्रकार कल्‍पवासियों के बारह इन्‍द्र होते हैं। जम्‍बूद्वीप में एक महामन्‍दर नाम का पर्वत जो मूल में एक हजार योजन गहरा है। और निन्‍यानबे हजार योजन ऊँचा है। उसके नीचे अधोलोक है। मेरू पर्वत की जितनी ऊँचाई है उतना मोटा और तिरछा फैला हुआ तिर्यग्‍लोक है। उसके ऊपर ऊर्ध्वलोक है, जिसकी मेरू चूलिका चालीस योजन विस्तृत है । उसके ऊपर एक बाल के अन्‍तर से ऋजुविमान है जो सौधर्म कल्‍प का इन्‍द्रक विमान है। शेष सब लोकानुयोग से जानना चाहिए। 

शंका - 'नवसु ग्रैवेयकेषु' यहॉं नव शब्‍द का कथन अलग से क्‍यों किया है ?
समाधान - अनुदिश नाम के नौ विमान और हैं। इस बात के बतलाने के लिए 'नव' शब्‍द का अलग से कथन किया है। इससे भी अनुदिशों का ग्रहण कर लेना चाहिए। 

अब इन अधिकार प्राप्‍त वैमानिकों के परस्‍पर विशेष ज्ञान कराने के लिए आगे का सूत्र कहते हैं -