लोक में इन्द्रियों की पारतन्‍त्र्य विवक्षा देखी जाती है । जैसे इस आँख से अच्‍छा देखता हूँ, इस कान से मैं अच्‍छा सुनता हूँ । अत: पारतन्‍त्र्य विवक्षा में स्‍पर्शन आदि इन्द्रियों का करणपना बन जाता है । वीर्यान्‍तराय और मति-ज्ञानावरण-कर्म के क्षयोपशम से तथा अंगोपांग नाम-कर्म के आलम्‍बन से आत्‍मा जिसके द्वारा स्‍पर्श करता है वह स्‍पर्शन इन्द्रिय है, जिसके द्वारा स्‍वाद लेता है वह रसन इन्द्रिय है, जिसके द्वारा सूँघता है वह घ्राण इन्द्रिय है । चक्षि धातुके अनेक अर्थ हैं । उनमें-से यहाँ दर्शनरूप अर्थ लिया गया है इसलिए जिसके द्वारा पदार्थोंको देखता है वह चक्षु इन्द्रिय है तथा जिसके द्वारा सुनता है वह श्रोत्र इन्द्रिय है । इसीप्रकार इन इन्द्रियोंकी स्‍वातन्‍त्र्य विवक्षा भी देखी जाती है । जैसे यह मेरी आँख अच्‍छी तरह देखती है, यह मेरा कान अच्‍छी तरह सुनता है । और इसलिए इन स्‍पर्शन आदि इन्द्रियोंकी कर्ताकारकमें सिद्धि होती है । यथा - जो स्‍पर्श करती है वह स्‍पर्शन इन्दिय है, जो स्‍वाद लेती है वह रसन इन्द्रिय है, जो सूँघती है वह घ्राण इन्द्रिय है, जो देखती है वह चक्षु इन्द्रिय है और जो सुनती है वह कर्ण इन्द्रिय है । सूत्रमें इन इन्द्रियोंका जो स्‍पर्शनके बाद रसना और उसके बाद घ्राण इत्‍यादि क्रमसे निर्देश किया है वह एक-एक इन्द्रियकी इस क्रमसे वृद्धि होती है यह दिखलाने के लिए किया है ।

अब उन इन्द्रियों का विषय दिखलाने के लिए आगे का सूत्र कहते हैं -