'गुण' शब्‍दका अधिकार चला आ रहा है, इसलिए इस सूत्र में उनका सम्‍बन्‍ध होता है, जिससे 'अधिकौ' पद से 'अधिकगुणौ' अर्थ का ग्रहण हो जाता है। गीले गुड के समान एक अवस्‍था से दूसरी अवस्‍था को प्राप्‍त कराना पारिणामिक कहलाता है। जैसे अधिक मीठे रसवाला गीला गुड उस पर पड़ी हुई धूलि को अपने गुणरूप से परिणमाने के कारण पारिणामिक होता है उसी प्रकार अधिक गुणवाला अन्‍य भी अल्‍प गुणवाले का पारिणामिक होता है। इस व्‍यवस्‍था के अनुसार दो शक्‍त्‍यंश आदि वाले स्निग्‍ध या रूक्ष परमाणु का चार शक्‍त्‍यंश आदि वाला स्निग्‍ध या रूक्ष परमाणु पारिणामिक होता है। इससे पूर्व अवस्‍थाओं का त्‍याग होकर उनसे भिन्‍न एक तीसरी अवस्‍था उत्‍पन्‍न होती है। अत: उनमें एकरूपता आ जाती है। अन्‍यथा  सफेद और काले तन्‍तु के समान संयोग के होने से भी पारिणामिक न होने से सब अलग-अलग ही स्थित रहेगा परन्‍तु उक्त विधि से बन्‍ध के होने पर ज्ञानावरणादि कर्मों की तीस कोड़ाकोड़ी सागरोपम आदि स्थिति बन जाती है।
	
विशेषार्थ - यहाँ एक परमाणु आदि अन्‍य परमाणु आदि के साथ बन्‍ध कैसे होता है इसका विचार किया गया है। रूक्ष और स्निग्‍ध ये विरोधी गुण हैं। जिसमें स्निग्‍ध गुण होता है उसमें रूक्षगुण नहीं होता और जिसमें रूक्ष गुण होता है उसमें स्निग्‍ध गुण नहीं होता। ये गुण ही बन्‍ध के कारण होते हैं। किन्‍तु इसका अभिप्राय यह नहीं कि रूक्ष और स्निग्‍ध गुण का सद्भावमात्र बन्‍ध का कारण है, क्‍योंकि ऐसा मानने पर एक भी पुद्गल परमाणु बन्‍ध के बिना नहीं रह सकता, इसलिए यहाँ पर विधिनिषेध द्वारा बतलाया गया है कि किन पुद्गल परमाणुओं आदि का परस्‍पर में बन्‍ध होता है और किनका नहीं होता है। जो स्निग्‍ध और रूक्ष गुण जघन्‍य शक्‍त्‍यंश लिये हुए होते हैं उन पुद्गल-परमाणुओं का बन्‍ध नहीं होता। इसी प्रकार गुण की समानता के होने पर सदृशों का भी बन्‍ध नहीं होता किन्‍तु द्वयधिक गुणवाले पुद्गलपरमाणु आदि का ही द्वियहीन गुणवाले पुद्गलपरमाणु आदि के साथ बन्‍ध होता है। ऐसा बन्ध स्निग्‍ध गुणवाले का स्निग्‍ध गुणवाले के साथ, रूक्ष गुणवाले का रूक्षगुणवाले के साथ और स्निग्‍ध गुणवाले का रूक्ष गुणवाले के साथ होता है यह नियम है। इसके अनुसार यह व्‍यवस्‍था फलित होती है –

missing table
 'उत्‍पादव्‍ययध्रौव्‍ययुक्तं सत्' इस प्रकार द्रव्‍य का लक्षण कहा किन्‍तु अब अन्‍य प्रकार से द्रव्‍य के लक्षण का कथन करने के लिए आगे का सूत्र कहते हैं –