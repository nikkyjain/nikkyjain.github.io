एक स्‍थान से दूसरे स्‍थान के प्राप्‍त कराने में जो कारण है उसे [[गति]] कहते हैं। [[स्थिति]] का स्‍वरूप इससे उलटा है। [[उपग्रह]] शब्‍द उपकार का पर्यायवाची है जिस‍की व्‍युत्‍पत्ति 'उपगृह्यते' है। गति और स्थिति इन दोनों में द्वन्‍द्व समास है। गति और स्थिति ही उपग्रह हैं, इसलिए 'गतिस्थित्‍युपग्रहौ' यह सूत्रवचन कहा है। 'धर्माधर्मयो:' यह कर्ता अर्थ में षष्‍ठी निर्देश है। उपकार की व्‍युत्‍पत्ति 'उपक्रियते' है। 

शंका - यह उपकार क्‍या है ?
समाधान - गति उपग्रह और स्थिति उपग्रह यही उपकार है। 

शंका - यदि ऐसा है तो द्विवचन का निर्देश प्राप्‍त होता है ? 
समाधान - यह कोई दोष नहीं है, क्‍योंकि सामान्‍य से ग्रहण किया गया शब्‍द जिस संख्‍या को प्राप्‍त कर लेता है दूसरे शब्‍द के सम्‍बन्‍ध होने पर भी वह उस संख्‍या को नहीं छोड़ता। जैसे 'साधो: कार्यं तप: श्रुते' इस वाक्‍य में 'कार्यम्' एकवचन और 'तपःश्रुते' द्विवचन है। यही बात प्रकृत में जानना चाहिए। इस सूत्र का यह अभिप्राय है कि जिस प्रकार मछली के गमन में जल साधारण निमित्त है उसी प्रकार गमन करते हुए जीव और पुद्‍गलों के गमन में धर्मास्तिकाय साधारण निमित्त है। तथा जिस प्रकार घोड़ा आदि के ठहरने में पृथिवी साधारण निमित्त है उसी प्रकार ठहरने वाले जीव और पु्द्‍गलों के ठहरने में अधर्मास्तिकाय साधारण निमित्त है।

शंका - सूत्र में 'उपग्रह' वचन निरर्थक है, क्‍योंकि 'उपकार' इसी से काम चल जाता है। यथा - 'गतिस्थिती धर्माधर्मयोरूपकार:' ?
समाधान - यह कोई दोष नहीं है; क्‍योंकि यथाक्रम के निराकरण करने के लिए 'उपग्रह' पद रखा है। जिस प्रकार धर्म और अधर्म के साथ गति और स्थिति का क्रम से सम्‍बन्‍ध होता है उसी प्रकार जीव और पुद्‍गलों का क्रम से सम्‍बन्‍ध प्राप्‍त होता है। यथा- धर्म द्रव्‍य का उपकार जीवों की गति है और अधर्म द्रव्‍य का उपकार पु्द्‍गलों की स्थिति है, अत: इसका निराकरण करने के लिए सूत्र में 'उपग्रह' पद रखा है। 

शंका - धर्म और अधर्म द्रव्‍य का जो उपकार है उसे आकाश का मान लेना युक्‍त है क्‍योंकि आकाश सर्वगत है ?
समाधान - यह कहना युक्त नहीं है, क्योंकि आकाश का अन्‍य उपकार है। सब धर्मादिक द्रव्‍यों को अवगाहन देना आकाश का प्रयोजन है। यदि एक द्रव्‍य के अनेक प्रयोजन माने जाते हैं तो लोकालोक के विभाग का अभाव  होता है, अत: धर्म और अधर्म द्रव्‍य का जो उपकार है व‍ह आकाश का मानना युक्‍त नहीं। 

शंका - धर्म और अधर्म द्रव्‍य के जो प्रयोजन हैं पृथिवी और जल आदिक ही उनके करने में समर्थ हैं, अत: धर्म और अधर्म द्रव्‍य का मानना ठीक नहीं ? 
समाधान - नहीं, क्‍योंकि धर्म और अधर्म द्रव्‍य गति और स्थिति के साधारण कारण हैं यह विशेष रूप से कहा है। तथा एक कार्य अनेक कारणों से होता है, इसलिए धर्म और अधर्म द्रव्‍य का मानना ठीक है। 

शंका - धर्म और अधर्म ये दोनों द्रव्य तुल्‍य बलवाले हैं, अत: गति से स्थिति का और स्थिति से गति का प्रतिबन्‍ध होना चाहिए ? 
समाधान - नहीं, क्‍योंकि ये अप्रेरक हैं। 

शंका - धर्म और अधर्म द्रव्‍य नहीं है, क्‍योंकि उनकी उपलब्धि नहीं होती, जैसे गधे के सींग ? 
समाधान - नहीं; क्‍योंकि इसमें सब वादियों को विवाद नहीं है। तात्‍पर्य यह है कि जितने वादी हैं वे प्रत्‍यक्ष और परोक्ष दोनों प्रकार के पदार्थों को स्‍वीकार करते हैं। इसलिए इनका अभाव नहीं किया जा सकता। दूसरे हम जैनों के प्रति 'अनुपलब्धि' हेतु असिद्ध है, क्‍योंकि जिनके सातिशय प्रत्‍यक्ष ज्ञानरूपी नेत्र विद्यमान हैं ऐसे सर्वज्ञ देव सब धर्मादिक द्रव्‍यों को प्रत्‍यक्ष जानते हैं और उनके उपदेश से श्रुतज्ञानी भी जानते हैं।

यदि अतीन्द्रिय धर्म और अधर्म द्रव्‍य का उपकार के सम्‍बन्‍ध से अस्तित्‍व स्‍वीकार किया जाता है तो इनके अनन्‍तर जो अतीन्द्रिय आकाश द्रव्‍य कहा है, ऐसा कौन-सा उपकार है जिससे उसका ज्ञान होता है ? अब इसी बात के बतलाने के लिए आगे का सूत्र कहते हैं-