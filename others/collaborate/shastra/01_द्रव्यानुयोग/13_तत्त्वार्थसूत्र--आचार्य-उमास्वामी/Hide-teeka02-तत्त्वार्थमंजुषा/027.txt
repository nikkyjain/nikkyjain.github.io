रूपिषु-अवधे: ।
अर्थ - अवधिज्ञान रूपी पदार्थों को ही जानता है ।

१. प्रश्न : यह सूत्र किस प्रयोजन से लिखा गया है ?
उत्तर : (आदि के दो मति-श्रुत इन परोक्ष ज्ञानों का नियम कर) प्रत्यक्ष ज्ञान स्वरूप अवधिज्ञान का किन विषयों में नियम है, इसका निर्णय करने के लिए 'रूपिष्ववधे:' इस सूत्र वचन को कहा है । (श्लो.४/६२)

२. प्रश्न : क्या अवधिज्ञान रूपी द्रव्यों की सर्व पर्यायों को जानता है ?
उत्तर : नहीं, असर्वपर्याय विशेषण का सम्बन्ध लगाने से सर्व पर्याय को जानने की निवृत्ति हो जाती है । इस सूत्र में ऊपरी कथित 'असर्वपर्यायेषु' की अनुवृत्ति कर लेनी चाहिए । जैसे - 'जिनदत्त के लिए कम्बल और देवदत्त के लिए गाय दो', इसमें 'दो' इस शब्द की अनुवृत्ति जिनदत्त और देवदत्त दोनों के लिए होती है उसी प्रकार इस सूत्र में 'असर्वपर्याय' की अनुवृत्ति कर लेनी चाहिए । (रा.वा.४)
(२) अवधिज्ञानावरण कर्म का क्षयोपशम पदार्थों को जानने का कारण है । अथवा -
अवधिज्ञानावरण कर्म क्षयोपशम से अवधिज्ञान की निज शक्ति मानी है । उस शक्ति के वश से असम्पूर्ण-पर्यायों में ही प्रवृत्ति होती है । उसकी प्रवृत्ति न तो अनन्त पर्यायों में होती है और न ही अमूर्तिक आकाश आदि द्रव्यों में होती है । (श्लो. ४/६४)

३. प्रश्न : क्या अवधिज्ञान रूप की मुख्यता से ही पदार्थों को ग्रहण करता है ?
उत्तर : रूपी पुद्गल का ग्रहण उपलक्षण मात्र होने से उसके अविनाभावी रस का तो ग्रहण हो ही जाता हे । (रा.वा.३)

४. प्रश्न : अवधिज्ञान का विषय क्या है ?
उत्तर : अवधिज्ञान रूपी द्रव्यों की कुछ पर्यायों को और जीव के औदयिक, औपशमिक, क्षायोपशमिक भावों को जानता है । क्योंकि इनमें रूपी कर्म का सम्बन्ध है तथा रूपी कर्म के सम्बन्ध का अभाव होने से क्षायिक भाव, पारिणामिक भाव तथा धर्मादि द्रव्यों को अवधिज्ञान विषय नहीं करता, अवधिज्ञान इनको नहीं जानता हे । (रा.वा. ४)