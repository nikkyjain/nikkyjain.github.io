मति:-स्मृति:-संज्ञा-चिंता-अभिनिबोध-इति-अनर्थान्तरम् । 
(मति: स्मृति: संज्ञाचिंताभिनिबोध) मति, स्मृति, संज्ञा, चिंता और अभिनिबोध (इति) ये सब (अनर्थान्तर) एकार्थवाची हैं ।
अर्थ: मति, स्मृति, संज्ञा, चिंता और अभिनिबोध इत्यादि एकार्थवाची हैं ।

१ प्रश्न : मतिज्ञान के कौन-कौन से नामान्तर हैं ?
उत्तर : मति, स्मृति, संज्ञा, चिन्ता और अभिनिबोध ये मतिज्ञान के नामान्तर हैं । (त.सू.१/१३) 	स्वसंवेदनज्ञान, इन्द्रियों से उत्पन्न ज्ञान, स्मरण, प्रत्यभिज्ञान, तर्क, स्वार्थानुमिति, बुद्धि और मेधा आदि जो ज्ञान हैं वे मतिज्ञान के भेद हैं । (त.सा.१/१९-२०)

२ प्रश्न : स्मृति किसे कहते हैं ?
उत्तर : 'वह' इस प्रकार से उल्लिखित होने वाले और पहले अनुभव किये हुए पदार्थ को विषय करने वाले ज्ञान को स्मृति कहते हैं । जैसे 'वह देवदत्त' । यहाँ पहले अनुभव किया हुआ ही देवदत्त 'वह' शब्द के द्वारा जाना जाता है । इसलिए यह ज्ञान 'वह' शब्द से उल्लिखित होने वाला और अनुभूत पदार्थ को विषय करने वाला है । जिसका अनुभव नहीं किया उसमें यह ज्ञान नहीं होता । (न्या.दी.३/४) दृष्ट, श्रुत और अनुभूत अर्थ को विषय- करने वाले ज्ञान से विशेषित जीव का नाम स्मृति है । (ध.पु.१३/३३३) पूर्व संस्कार की प्रकटता से 'वह देवदत्त' इस प्रकार के स्मरण को स्मृतिज्ञान कहते हैं । (प.मु.३/३-४)
	स्मरण को स्मृति कहते हैं । (सर्वा.१८२)
	जिसके द्वारा स्मरणर हो वह स्मृति है अथवा स्मरण मात्र स्मृति है । 'वह' इस तरह अतीत आकार अवभासिनी प्रतीति स्मृति है, ऐसा जानना चाहिए । (सुख बो.त.वृ.३२-३३)

३ प्रश्न : संज्ञा किसे कहते हैं ?
उत्तर : संज्ञान संज्ञा है 'वही यह है' इस प्रकार अतीत और वर्तमान ऐसे दो आकारों के अवभासन रूप प्रत्यभिज्ञान संज्ञा है । (सुख बो.त.वृ.३३)
	अनुभव और स्मरण पूर्वक होने वाले जोड़ रूप ज्ञान को प्रत्यभिज्ञान कहते हैं । 'यह' का उल्लेख करने वाला ज्ञान अनुभव है और 'वह' का उल्लेखी ज्ञान स्मरण है । इन दोनों से पैदा होने वाला तथा पूर्व और उत्तर अवस्थाओं में वर्तमान एकत्व, सादृश्य और वैलक्षण्य आदि को विषय करने वाला जो जोड़रूप ज्ञान होता है, वह प्रत्यभिज्ञान है । (न्या.दी.३/८) प्रत्यक्ष और स्मरण की सहायता से जो जोड़ रूप ज्ञान है, वह प्रत्यभिज्ञान है । (प.मु.३/५) जिस शब्द समूह के द्वारा अर्थ का प्रतिपादन किया जाता है उसे संज्ञा कहा जाता है । 'यह वही है' इस प्रकार का जो ज्ञान होता है उसका नाम संज्ञा है । यह प्रत्यभिज्ञान
का पर्याय नाम है । #
# प्रत्यभिज्ञान में जोड़ रूप ज्ञान का सम्बन्ध भूत के साथ तो होता ही है, किन्तु भविष्यत् के साथ भी किन्हीं ने माना है । जैसे- यह वही राजकुमार है जो कल राजा बनेगा ।

४ प्रश्न : प्रत्यभिज्ञान कितने प्रकार का होता है ?
उत्तर : प्रत्यभिज्ञान दो प्रकार का है -
(१) सम्यक् प्रत्यभिज्ञान (२) मिथ्या प्रत्यभिज्ञान ।
<b>सम्यक् प्रत्यभिज्ञान</b>- जो प्रत्यभिज्ञान प्रमाण पूर्वक होता है जैसे जल में उठने वाले चक्रादि को न देखकर केवल जल मात्र में पूर्वगृहीत जल के साथ सादृश्यता देखने से यह जल ही है ऐसा निर्णय होता है ।
<b>मिथ्याप्रत्यभिज्ञान</b> - जो प्रत्यभिज्ञान प्रमाण पूर्वक नहीं होता बल्कि दृष्टिमन्दता आदि दोषों के कारण से कदाचित् मरीचिका में भी जल की अभिलाषा कर बैठता है। (न्या.वि.२/५०-५१) अथवा- प्रत्यभिज्ञान 'यह वही है', यह उसके सदृश है, यह उससे विलक्षण है, यह उससे दूर है, यह वृक्ष है आदि अनेक प्रकार का होता है । (प.मु.३/६) जैसे वही यह जिनदत्त है, गौ के समान गवय है, गाय से भिन्न भैंस होती है, आदि ।
(१) यहाँ पहले उदाहरण में जिनदत्त की पूर्व और उत्तर अवस्थाओं में रहने वाली एकता प्रत्यभिज्ञान का विषय है, इसको स्वत्व प्रत्यभिज्ञान कहते हैं ।
(२) दूसरे उदाहरण में पहले अनुभव की हुई गाय को लेकर गवय में रहने वाली सदृशता प्रत्यभिज्ञान का विषय है, इस ज्ञान को सादृश्य प्रत्यभिज्ञान कहते हैं ।
(३) तीसरे दृष्टान्त में पहले अनुभव की हुई गाय को लेकर भैंस में रहने वाली विसदृशता प्रत्यभिज्ञान का विषय है, इस तरह का ज्ञान वैसादृश प्रत्यभिज्ञान कहलाता है। इसी प्रकार और भी प्रत्यभिज्ञान के भेद अपने अनुभव से स्वयं विचार कर लेने चाहिये। (न्या.दी.३/८-९)
(४) यह प्रदेश उस प्रदेश से दूर है इस प्रकार का ज्ञान तत्प्रयोगी प्रत्यभिज्ञान कहलाता है।
(५) यह वही वृक्ष है (जिसके बारे में हमने सुना था) इत्यादि अनेक प्रकार का प्रत्यभिज्ञान होता है। (प.मु.३/६)

५ प्रश्न : अनुभव और स्मरण से भित्र कोई प्रत्यभिज्ञान नहीं है ?
उत्तर : यह कहना ठीक नहीं है, क्योंकि अनुभव तो वर्तमानकालीन पर्याय को ही विषय करता है और स्मरण भूतकालीन पर्याय का ही द्योतन करता हें । इसलिए ये दोनों अतीत और वर्तमान पर्यायों में रहने वाली एकता, सदृशता आदि को कै्से विषय कर सकते हैं ? अत: स्मरण और अनुभव से भिन्न उनके बाद में होने वाला तथा उन एकता सदृशता आदि को विषय करने वाला जो जोडरूप ज्ञान होता है, वही प्रत्यभिज्ञान है । (न्या.दी.३/१०)

६ प्रश्न : चिंता किसे कहते हैं ?
उत्तर : चिन्तन करना चिंता है । (सर्वा.१८३)
	वर्तमान अर्थ को विषय करने वाले मतिज्ञान से विशेषित जीव की चिन्ता संज्ञा है। (ध.पु.१३/३३३) किन्हीं दो पदाथों में कार्य-कारण आदि संबन्ध के ज्ञान को चिन्ता (तर्क) कहते हैं । जैसे अग्नि के बिना धूम नहीं हाता है. आत्मा के बिना शरीर के व्यापार, वचन आदि नहीं हो सकते हैं, इस प्रकार विचार कर उक्त पदार्थों में कार्य-कारण सम्बन्ध का ज्ञान कराना चिन्ता (तर्क) है ।

७ प्रश्न : अभिनिबोध किसे कहते हैं ?
उत्तर : अभिमुख और नियमित अर्थ के अववोध को अभिनिवोध कहते हैं । स्थूल, वर्तमान और अनन्तरित अर्थात् व्यवधान रहित अर्थों को अभिमुख कहते हैं । चक्षुरिन्द्रिय में रूप नियमित है, श्रोत्रेन्द्रिय में शब्द, घ्राणेन्द्रिय में गन्ध, जिह्वेन्द्रिय में रस, स्पर्शनेन्द्रिय में स्पर्श और नोइन्द्रिय अर्थात् मन में दृष्ट, श्रुत और अनुभूत पदार्थ नियमित हैं । इस प्रकार के अभिमुख और नियमित पदार्थों में जो बोध होता है वह अभिनिबोध है । अभिनिबोध ही आभिनिबोधक# ज्ञान कहलाता है । (ध.पु.६.१५-१६)
..........
# अ इति द्रव्यपर्यायः, भि इति द्रव्याभिमुख: , निरिति निश्चयबोध इति । 'बुध अवगमने । धातु : । आभिनिबोधक एवं आभिनिबोधकं वा प्रयोजनं अस्य इति आभिनिबोधकम् । (पं. सं. प्रा. १/२)

	अभिनिबोध (अनुमान) है जैसे पर्वत पर प्रत्यक्ष धूम को देखकर उससे सम्बन्ध रखने वाली अप्रत्यक्ष अग्नि का ज्ञान करना ।
	लिंग के अभिमुख नियत लिङ्गी का बोध अभिनिबोध कहलाता है । स्वार्थानुमान को अभिनिबोध कहते हें । (सुख.बो.त.वृ.३३)
	व्याप्ति के ज्ञान को तर्क कहते हैं । साध्य और साधन में गम्य और गमक भाव का साधक और व्यभिचार की गन्ध से रहित जो सम्बन्ध विशेष है उसे व्याप्ति कहते हैं । उसी को अविनाभाव भी कहते हैं । (न्या. दी.३/१५))
	जहाँ-जहाँ धूम होता है वहाँ-वहाँ अग्नि होती है, यह तर्क का उदाहरण हे । यहाँ धूम के होने पर अनेक बार अग्नि की उपलब्धि और अग्नि के अभाव में धूम की अनुपलब्धि पाई जाने पर सब जगह और सब काल में धुआँ अग्नि का व्यभिचारी नहीं है अग्नि के होने पर ही होता है अग्नि के अभाव में नहीं होता है । (न्या.दी.३/१६)
	साध्य और साधन के संबन्ध विषयक अज्ञान को दूर करने रूप फल में जो साधकतम है वह तर्क है, ऊहा भी तर्क का ही दूसरा नाम है । (न्या.दी.३/१५)
	साधन से साध्य का ज्ञान होने को अनुमान कहते हैं । साधन धूमादि लिंग से साध्य- अग्नि आदिक लिङ्गी में जो ज्ञान होता है वह अनुमान है । क्योंकि वह साध्य ज्ञान ही अग्नि आदि के अज्ञान को दूर करता है । (न्या.दी.३/१७)
	अन्यथानुपपत्ति लक्षण साधन और शक्य, अभिप्रेत और अप्रसिद्ध साध्य कहा गया है । (श्लोक ३/२६९)

८ प्रश्न : सूत्र में दिये गये 'इति' शब्द का क्या अर्थ है ?
उत्तर : सूत्र में दिये गये 'इति' शब्द से प्रतिभा, बुद्धि, मेधा आदि को ग्रहण करना चहिए ।
<b>प्रतिभा</b> - दिन या रात्रि में कारण के बिना ही जो प्रकार स्वत: प्रतिभास हो जाता है वह प्रतिभा है। जैसे प्रात: मुझे इष्ट वस्तु की प्राप्ति होगी या कल मेरा कोई इष्ट आयेगा, आदि ।
<b>बुद्धि</b> - अर्थ ग्रहण करने की शक्ति को बुद्धि कहते हैं ।
<b>मेधा</b> - पाठग्रहण करने की शक्ति का नाम मेधा है । बहुत दिनों तक धारणा करने वाली मनस्वियों की मति मेधा है ।
<b>अभाव</b> - किसी स्थान विशेष पर पदार्थों के अभाव को बताने वाला ज्ञान अभाव है ।
<b>सम्भव</b> - किसी की सम्भावनावश अर्थान्तर को जानने वाला ज्ञान सम्भव है ।
<b>उपमान</b> - आप्त वाक्यार्थ का स्मरण कर सादृश्य को या सादृश्य विच्छिन्न को जानना उपमान है।
<b>प्रज्ञा</b> - जिसमें ऊहापोह करने वाली बुद्धि है वह प्रज्ञा है । (श्लोक ३/१९९-२०२)

९ प्रश्न : मति आदि शब्दों में अनर्थान्तरत्व कैसे हो सकता है ?
उत्तर : मतिज्ञानावरण कर्म के क्षयोपशम के निमित्त से अर्थ की उपलब्धि का विषय होने से इनमें अनर्थान्तर है अथवा रूढ़ि से भी अनर्थान्तर है । (रा.वा.२) यद्यपि मति आदि शब्दों में अर्थभेद है तथापि रूढ़िवश इन शब्दों में स्वार्थता है । जैसे 'गच्छतीति गौ:' इस प्रकार गौ शब्द की व्युत्पत्ति मान लेने पर भी गौ शब्द सभी के गमन का नियम रूप से कारण नहीं है- अपितु रूढ़िवश पशु विशेष गाय में ही प्रयुक्त होता है । उसी प्रकार ये मति, स्मृति आदि सभी ज्ञान अर्थाश्रय से व्युत्पत्ति अर्थ में भेद होने पर भी क्वचित् मतिज्ञानावरण के क्षयोपशम की अपेक्षा उत्पन्न होते हैं अत: इनमें भेद नहीं है । (रा.वा.२)
	यद्यपि इन शब्दों की प्रकृति अलग-अलग है तो भी रूढ़ि से पर्यायवाची हैं । जैसे - इन्द्र, शक्र, पुरन्दर । इनमें यद्यपि इन्दन आदि क्रिया की अपेक्षा भेद है, तो भी ये सब एक शचीपति की वाचक संज्ञाएँ है । अब यदि समभिरूढ़ नय की अपेक्षा इन शब्दों का अलग-अलग अर्थ लिया जाता है तो वह क्रम मति आदि शब्दों में भी पाया जाता है । किन्तु ये मति आदि मतिज्ञानावरण कर्म के क्षयोपशमरूप निमित्त से उत्पन्न हुए उपयोग का उल्लंघन नहीं करते हैं, यह अर्थ यहाँ पर विवक्षित है । (सर्वा.१८३)
	यद्यपि मति-स्मृति आदि में परस्पर भेद एवं कार्य-कारण भाव है, फिर भी कार्य कारण के सदृश होता है अत: ये पाँचों ज्ञान मतिज्ञान के ही प्रकारान्तर हैं। (श्लो.३/२०३ के आधार से)

१० प्रश्न : मति, स्मृति आदि में कार्य-कारण संबन्ध किस प्रकार है ?
उत्तर : मति स्मृति में कारण है क्योंकि मति में ही अवग्रह, ईहा, अवाय और धारणा होती है और स्मृति का मूल कारण धारणा है । वर्तमान प्रत्यक्ष मति और भूतकाल की स्मृति का संयोग मिलने पर संज्ञा होती है इसलिए मति और स्मृति संज्ञाज्ञान में कारण है और संज्ञाज्ञान कार्य है । मति, स्मृति और संज्ञा इन तीनों के संयोग से चिन्ता होती है । भूतकालीन धूम का स्मरण वर्तमान धूम का दर्शन और भूतकालीन धूम के साथ वर्त्तमान-कालीन धूम की सदृशता दृष्टिगोचर होने पर ही चिन्ताज्ञान उत्पन्न होता है और तर्क के बल पर अनुमान ज्ञान की सिद्धि होती है इसलिए इन पाँचों ज्ञानों में परस्पर कार्य-कारण सम्बन्ध है । (श्लो.३/२०३ के आधार से)
