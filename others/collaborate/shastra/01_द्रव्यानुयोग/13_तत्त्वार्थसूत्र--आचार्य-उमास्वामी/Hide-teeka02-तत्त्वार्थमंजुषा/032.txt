सत् असतोः-अविशेषात्-यद्-ऋच्छा-उपलब्धे उन्मत्तवत् ।
(सदसतो) सत् और असत् में (अविशेषात्‌) भेद नहीं करके (उन्मत्तवत्‌) उन्मत्त पुरुष के समान (यदृच्छोपलब्धे:) अपनी इच्छा के अनुसार ग्रहण करता है ।
अर्थ - सत् ‍और असत् में भेद न करके इच्छानुसार उन्मत्त पुरुष के समान अपनी इच्छानुसार पदार्थ को ग्रहण करता है ।

१. प्रश्न : यह सूत्र किस प्रयोजन से लिखा गया है ?
उत्तर : सम्यग्दृष्टि आत्मा के अर्थों की परिच्छित्ति के समान ही मिथ्यादृष्टि आत्मा के भी अर्थों का परिच्छेद होता है तो फिर यह कैसे जाना जाता है कि मिथ्यादृष्टि के ये तीनों ज्ञान विपर्ययज्ञान होते हैं । इस प्रकार जिज्ञासा होने पर दृष्टान्त सहित ज्ञापक हेतु को दिखाते हुए आचार्य महाराज ने ''सदसतो.... ।'' आदि सूत्र को कहा है । (श्लो. ४/१२६-२७)

२. प्रश्न : सूत्र में दिये गये सत् और असत् से किसको ग्रहण करना चाहिए ?
उत्तर : सूत्र में दिया गया 'सत्’ शब्द उत्पाद, व्यय, ध्रौव्य से युक्त पदार्थ है । इसका वर्णन आगे (पाँचवें अध्याय में) करेंगे। तथा असत् का अर्थ इससे विपरीत होता है, यह व्याख्यात सत् की सामर्थ्य से सिद्ध होता है । (श्लो. ४/१२७)
सत् शब्द के अनेक अर्थ होने पर भी यहाँ पर विवक्षा से प्रशंसा अर्थ ग्रहण करना चाहिए । प्रशस्त-तत्वज्ञान और असत्-अज्ञान । (रा.वा. १)
अपने द्रव्य, क्षेत्र, काल, भाव की अपेक्षा से सभी वस्तु विद्यमान रहती है अत: स्वद्रव्यादि से वस्तु सत् है, पर द्रव्य, क्षेत्र-काल- भाव से अविद्यमान होने से उक्त वस्तु असत् है । (सुख बो.त.वृ. ५७) प्रकृत में सत् का अर्थ विद्यमान एवं असत् का अर्थ अविद्यमान है । (सर्वा. २३६)

३. प्रश्न : विपर्यय किसे कहते हैं ?
उत्तर : सत् और असत् में विशेषता न करके इच्छानुसार ग्रहण करने को विपर्यय कहते है । (सर्वा. २३६)

४. प्रश्न : विपर्यय कितने प्रकार का है ?
उत्तर : विपर्यय.दो प्रकार का होता है -
(१) आहार्य विपर्यय (२) सहज विपर्यय ।
<b>आहार्य विपर्यय</b> - परोपदेश पूर्वक होने वाला विपर्यय आहार्य विपर्यय है । कुश्रुतज्ञान आहार्य विपर्यय है क्योंकि कुशास्त्रों से उत्पन्न होता है।
<b>सहज विपर्यय</b> - जो परोपदेश के बिना होता है वह सहज विपर्यय है । मति अज्ञान एवं विभंगज्ञान ये सहज विपर्यय हो हैं क्योंकि ये परोपदेश रहित हैं तथा कुश्रुत भी कभी-कभी परोपदेश रहित होने पर सहज विपर्यय होता है । (श्लो. ४/१३०)

५. प्रश्न : विपर्ययास कितने प्रकार का होता है ?
उत्तर : विपर्ययास तीन प्रकार का होता है -
(१) कारण विपर्ययास (२) भेदाभेद विपर्ययास (३) स्वरूप विपर्ययास ।
<b>कारण विपर्ययास</b> - कार्य की उत्पत्ति के कारणों को विपरीत मानना कारण विपर्ययास है ।
<b>भेदाभेद विपर्ययास</b> - कारण से कार्य को सर्वथा भिन्न या अभिन्न मानना भेदाभेद विपर्ययास है ।
<b>स्वरूप विपर्ययास</b> - वस्तु के स्वरूप को विपरीत मानना स्वरूप विपर्ययास है ।

६. प्रश्न : क्या सभी अवधिज्ञान मिथ्या हो सकते हैं ?
उत्तर : नहीं, मनःपर्ययज्ञान के समान परमावधिज्ञान और सर्वावधिज्ञान विशेष संयमी मुनिराज के ही उत्पन्न होते हैं, (ये दोनों तद्भव मोक्षगामी जीवों के होते हैं तथा अप्रतिपाती भी हैं ।) अत: ये कभी विपरीत नहीं होते हैं, लेकिन देशावधिज्ञानी के मिथ्यात्व का उदय होने पर उस का अवधिज्ञान मिथ्या हो जाता है । (श्लो. ४/२०६)

७. प्रश्न : लक्षणादि के द्वारा ज्ञान शब्द का व्याख्यान कर दिया गया अब क्रमप्राप्त चारित्र का वर्णन क्यों नहीं किया गया है ?
उत्तर : यद्यपि क्रमप्राप्त ज्ञान के बाद चारित्र का वर्णन करना चाहिए लेकिन मोक्ष के प्रसंग में उसका वर्णन करेंगे क्योंकि मोक्ष के प्रति चारित्र ही प्रधान कारण है, सम्पूर्ण कर्म रूपी ईन्धन को जलाने में चारित्र ही समर्थ है क्योंकि चतुर्थ शुक्लध्यान रूप चारित्र से युक्त आत्मबल सारे कर्म रूपी-ईंधन को जलाने में समर्थ होता है । क्षायिक सम्यक्त्व और क्षायिक केवलज्ञान के बल से मुक्ति नहीं होती । यदि सम्यक्त्व और केवलज्ञान से मुक्ति होती तो क्षायिक सम्यक्त्व और केवलज्ञान उत्पन्न होते ही व्युपरतक्रिया-निवृत्ति रूप ध्यान के बिना ही सर्व कर्मों का क्षय होकर मुक्ति हो जानी चाहिए । कर्मादान क्रियाओं से व्युपरमण ही चारित्र का लक्षण कहा है- चारित्र मोक्ष का प्रधान कारण है । अत: मोक्ष के प्रधान कारण चारित्र का वर्णन मोक्ष के प्रसंग में किया जायेगा । (रा.वा. ४)