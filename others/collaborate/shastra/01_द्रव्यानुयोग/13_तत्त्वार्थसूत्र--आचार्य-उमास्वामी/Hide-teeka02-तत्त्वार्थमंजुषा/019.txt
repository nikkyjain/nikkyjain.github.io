न चक्षु: अनिन्द्रियाभ्याम्।
व्यंजनावग्रह (चक्षुरनिन्द्रियाभ्यां) चक्षु और मन के द्वारा (न) नहीं होता है ।
अर्थ - चक्षु और मन के द्वारा व्यंजनावग्रह नहीं होता है ।

१. प्रश्न : यह सूत्र किसलिए लिखा गया है ?
उत्तर : पूर्व में कहे गये 'व्यंजनस्यावग्रह' इस सूत्र से चक्षु और मन के निमित्त से भी व्यंजनावग्रह हो जाने का प्रसंग आता है जो कि इष्ट नहीं है । अत: उस अनिष्ट की निवृत्ति के लिए यह सूत्र लिखा गया हे । (श्लो. ३/५२८)
अविशेष से सर्व इन्द्रियों के द्वारा व्यंजनावग्रह के ग्रहण का प्रसंग होने पर जिन इन्द्रियों से व्यंजनावग्रह होना असंभव है उनका प्रतिषेध करने के लिए यह सूत्र कहा है। (रा.वा. ३ सू. १९)

२. प्रश्न : चक्षु और मन के द्वारा व्यंजनावग्रह क्यों नहीं होता है ?
उत्तर : अप्राप्यकारी होने से चक्षु और मन से व्यंजनावग्रह का अभाव है क्योंकि चक्षु अप्राप्त, दूरस्थित योग्य सन्निकर्ष देश में अवस्थित और बाह्य प्रकाश से अभिव्यक्त पदार्थ को जानती है और मन भी अप्राप्त अर्थ को जानता है इसलिए इन दोनों से व्यंजनावग्रह नहीं होता है। (रा.वा. १)

३. प्रश्न : चक्षु इन्द्रिय अप्राप्यकारी है, यह कैसे जाना जाता है ?
उत्तर : आगम और युक्ति से जाना जाता है कि चक्षु-इन्द्रिय अप्राप्यकारी है । आगम से श्रोत्र स्पृष्ट शब्द को सुनता है, नेत्र अस्पृष्ट रूप को ही देखता है तथा घ्राण, रसना और स्पर्शन इन्द्रियाँ क्रम से स्पृष्ट गन्ध, रस और स्पर्श को ही जानती हैं ।
युक्ति से - चक्षु इन्द्रिय अप्राप्तकारी है क्योंकि वह स्पृष्ट पदार्थ को ग्रहण नहीं करती । यदि चक्षु इन्द्रिय प्राप्यकारी होती तो वह त्वचा इन्द्रिय के समान स्पृष्ट हुए अंजन को ग्रहण-करती किन्तु. वह स्पृष्ट अंजन को ग्रहण नहीं करती है, इससे मालूम होता है कि मन के समान चक्षु इन्द्रिय अप्राप्यकारी है । (सर्वा. २०/३०४)

४. प्रश्न : चक्षु को प्राप्यकारी कहना चाहिए क्योंकि वह ढके हुए पदार्थ को नहीं देखती ?
उत्तर : यह पक्ष ठीक नहीं है, क्योंकि चक्षु काँच, अभ्रक, स्फटिक आदि से आवृत ढके हुए पदार्थों का अवग्रह करती है । अत: इस पक्ष में ही अव्यापक होने से हेतु असिद्ध है । जैसे वनस्पति में चैतन्य सिद्ध करने के लिए दिया जाने वाला ''स्वाप-सोना'' हेतु । क्योंकि किन्हीं वनस्पतियों में पत्र का संकोच आदि चिह्नों से सोना स्पष्ट जाना जाता है और किन्हीं के नहीं । तथा यह हेतु संशय भी है क्योंकि प्राप्यकारी लोह चुम्बक साध्य विपक्ष में भी देखा जाता है । अर्थात् चुम्बक तो दूर से लोहे को खींचने के कारण अप्राप्यकारी है फिर भी वह ढके हुए लोहे को नहीं खींचता है । अत: संशय भी होता है कि आवृत को नहीं देखने के कारण चक्षु इन्द्रिय स्पर्शन की तरह प्राप्यकारी है या चुम्बक के समान अप्राप्यकारी (रा .वा. २)

५. प्रश्न : इन्द्रियों और मन पदार्थ को किस प्रकार जानते हैं ?
उत्तर : <b>पुट्ठं सुणेइ सद्दं अपुट्ठं चेय पस्सदे रूवं ।
गंधं रसं च फासं बद्धं पुठ्ठं च जाणादि ।। ५८ ।।</b>
चक्षु रूप को अस्पृष्ट ही ग्रहण करती है, च शब्द से मन भी अस्पृष्ट ही वस्तु को ग्रहण करता है । शेष इन्द्रियाँ गन्ध, रस और स्पर्श को बद्ध व स्पृष्ट ग्रहण करती हैं, च शब्द से अस्पृष्ट भी ग्रहण करती हैं । 'स्पृष्ट शब्द को सुनता है' यहाँ भी बद्ध और च शब्दों को जोड़ना चाहिए, क्योंकि ऐसा न करने से दूषित व्याख्यान की आपत्ति आती है । (ध. ९/१६०)

६. प्रश्न : अप्रत्यक्ष मन कैसे जाना जाता है ?
उत्तर : अनुमान ज्ञान से मन जाना जाता है । लोक में अप्रत्यक्ष पदार्थों की जानकारी अनुमान से होती है । जैसे सूर्य का गमन, वनस्पतियों का वृद्धि-हास । वैसे ही मन का अस्तित्व अनुमान से जाना जाता है । (रा .वा. ५)
	शक्तिमान चक्षु आदि इन्द्रियों के होने पर भी रूपादि बाह्य पदार्थों की उपस्थिति तथा उनके युगपत् जानने का प्रयोजन होने पर भी जिसके नहीं होने से युगपत् ज्ञान और क्रिया नहीं होती, वही मन है ऐसा अनुमान से जाना जाता है । (रा .वा. ६)
	जिससे एक बार देखे हुए और सुने हुए पदार्थों का अनुस्मरण होता है अत: उस अनुस्मरण के देखने से ही मन का अस्तित्व जाना जाता है । (रा .वा. ७)

७. प्रश्न : मतिज्ञान द्रव्य, क्षेत्र, काल और भाव की अपेक्षा कितना -कितना जानता है ?
उत्तर : मतिज्ञान द्रव्य दृष्टि से किसी के उपदेश से सभी द्रव्यों की कुछ पर्याय को जानता है । क्षेत्र की दृष्टि से उपदेश से सभी क्षेत्र को जानता है । अथवा - क्षेत्र का अर्थ विषय है । चक्षु इन्द्रिय का उत्कृष्ट क्षेत्र विषय - सैंतालीस हजार दो सौ त्रेसठ योजन तथा इक्कीस योजन के साठ भाग में से एक भाग है । (४७२६३ १/६१ योजन)
कर्णेन्द्रिय का उत्कृष्ट क्षेत्र - बारह योजन ।
घ्राण, रसना, स्पर्शन का उत्कृष्ट क्षेत्र - नव योजन ।
अर्थात् चक्षु आदि इन्द्रियाँ इतने दूर तक की वस्तु को देख सकती है, सुन सकती है, गंध ले सकती है । 
काल की दृष्टि से उपदेश के द्वारा सर्वकाल को जानता है ।
भाव की अपेक्षा औदयिकादि भावों को जानता है । (रा .वा. ९)

८. प्रश्न : बहु आदि विषयों की अपेक्षा मतिज्ञान कितने प्रकार का है ।
उत्तर : मतिज्ञान सामान्य से एक है, इन्द्रिय-अनिन्द्रिय की अपेक्षा दो प्रकार का है । अवग्रहादि के भेद से चार प्रकार का है । अवग्रहादि को पाँच इन्द्रिय और मन से गुणा करने पर मतिज्ञान चौबीस प्रकार का है । इसमें व्यंजनावग्रह के चार भेद मिला देने पर मतिज्ञान के अट्ठाईस (२८) भेद हैं । इन अट्ठाईस भेदों में द्रव्य, क्षेत्र, काल और भाव या सामान्य अवग्रह, ईहा, अवाय और धारणा ज्ञान के मिलाने से मतिज्ञान के बत्तीस भेद होते हैं । इन तीनों विकल्पों ( २४,२८,३२) को बहु आदि छह भेदों से गुणा करने पर क्रमश: १४४, १६८, १९२ भेद मतिज्ञान के हो जाते हैं और इन तीनों विकल्पों को बहु आदि बारह विकल्पों से गुणा करने पर क्रमश: २८८, ३३६, ३८४ भेद भी होते हैं । (रा .वा. १)#
.........
# पाँचइन्द्रियों संबंधी २७ और एक मन इस प्रकार २८ भेद करके इनमें गुणा करें तो भी मतिज्ञान के भेद बन सकते हैं ।
२८८ * २८ = ८०३४ ।
३३६ * २८ = ९४०८ ।
३८४ * २८ = १०७५२ ।

९. प्रश्न : व्यंजनावग्रह कितने प्रकार का होता है?
उत्तर : व्यंजनावग्रह सामान्य से (चक्षु और मन के बिना) चार इन्द्रियों की अपेक्षा से उत्पन्न होने के कारण चार प्रकार का है । इनको बहु आदि छह से गुणा करने पर (६*४) चौबीस प्रकार का एवं बहु आदि बारह से गुणा करने पर (१२*४) अड़तालीस प्रकार का होता है ।

१०. प्रश्न : अर्थावग्रह कितने प्रकार का होता है?
उत्तर : सम्पूर्ण मतिज्ञान के भेदों में से व्यंजनावग्रह के भेदों को घटा देने पर अर्थावग्रह के २८८-४८ = २४०, ३३६-४८ = २८८, ३८४-४८ = ३३६ भेद होते है ।
