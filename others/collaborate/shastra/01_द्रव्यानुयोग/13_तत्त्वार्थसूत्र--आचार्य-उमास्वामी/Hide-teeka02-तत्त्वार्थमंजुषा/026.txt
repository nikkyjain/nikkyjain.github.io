मति-श्रुतयो:-निबंधः-द्रव्येषु-असर्वपर्यायेषु ।
(मति-श्रुतयोः) मति और श्रुतज्ञान का (निबन्ध:) नियम (सम्बन्ध) द्रव्येष्वसर्व-पर्यायेषु) द्रव्यों की कुछ पर्यायों में है ।
अर्थ - मति और श्रुतज्ञान की प्रवृत्ति कुछ पर्यायों से युक्त सब द्रव्यों में होती है ।

१. प्रश्न : इस सूत्र का प्रादुर्भाव क्यों हुआ है ?
उत्तर : आदि में कहे गये मति-श्रुत ज्ञानों के विषयों की विप्रतिपाती का अर्थात् अन्य वादियों के विवाद का निवारण करने के लिए इस सूत्र का प्रादुर्भाव हुआ है । (श्लो. ४/३९)

२. प्रश्न : अन्य वादी दोनों ज्ञानों के विषय में क्या मानते हैं जिसका निराकरण करने के लिए यह सूत्र कहा गया है ?
उत्तर : यौगाचार और बौद्ध अर्थात् शून्यवादी ज्ञान को निर्विषय मानते हैं अर्थात् स्वप्न ज्ञान के समान निर्विषय मानते हैं (अथवा कोई मानते हैं कि ये ज्ञान पदार्थों को तो जानते हैं परन्तु द्रव्यों को नहीं जानते) कोई वादीगण दोनों ज्ञानों का नियत विषय स्वीकार नहीं करके चाहे जिस किसी पदार्थ को विषय करने वाला मानते हैं, उपर्युक्त प्रतिवादियों की मिथ्या मान्यताओं का खण्डन करने के लिए इस सूत्र का प्रतिपादन किया गया है । (श्लो. ४२)

३. प्रश्न : कैसे जाना जाता है कि इस सूत्र में मति-श्रुतज्ञान का विषय बताया गया है ?
उत्तर : यद्यपि इस सूत्र में विषय शब्द नहीं है फिर भी पूर्व सूत्र ''विशुद्धिक्षेत्र- - - -'' ।।२६।। में कहे गये 'विषय' शब्द का प्रयोजनवश अनुवर्तन कर लेने से यह जान लिया जाता है कि इस सूत्र में मतिश्रुत ज्ञान का विषय बताया गया है । (श्लो.४/४०)

४. प्रश्न : सूत्र में 'द्रव्येषु' एवं 'असर्वपर्यायेषु' विशेषण किस प्रयोजन से दिये हैं ?
उत्तर : सूत्र में 'द्रव्येषु' यह विशेषण देने से मति-श्रुतज्ञान मात्र पर्यायों को ही नहीं जानते, द्रव्यों को भी जानते हैं, इससे केवल पर्यायों को ही मानने वालों के मत का खण्डन किया है । तथा 'असर्वपर्यायेषु' विशेषण से मतिश्रुत ज्ञान मात्र द्रव्य को ही नहीं जानते हैं, पर्यायों को भी जानते हैं, इससे मात्र द्रव्य को मानने वालों के मत का खण्डन किया हे । (श्लो. ४/४३)

५. प्रश्न : मति-श्रुतज्ञान द्रव्य की अनन्त पर्यायों को क्यों नहीं जान सकते ?
उत्तर : (सर्व पर्यायों को जानने की शक्ति ज्ञानावरण कर्म के अत्यन्त क्षय होने पर ही होती है) और मति- श्रुतज्ञान क्षायोपशमिक होने से उनमें इस प्रकार की योग्यता नहीं है । इसलिए वे दोनों ज्ञान द्रव्य की अनन्त पर्यायों को नहीं जान सकते । (इसी प्रकार अवधिज्ञान और मनःपर्यय ज्ञान भी क्षायोपशमिक होने से अनन्त पर्यायों को नहीं जान सकते हैं ।) (श्लो. ४/५८)
सर्व अनन्त पर्याय मतिज्ञान का विषय नहीं है क्योंकि मतिज्ञान चक्षुआदि इन्द्रियों के अवलम्बनभूत है इसलिए जिस द्रव्य में रूपादि है उसी को जानते हैं, उसकी भी सर्व पर्यायों को नहीं जान सकते हैं । श्रुतज्ञान भी प्राय: शब्द निमित्तक होता है । वे शब्द संख्यात ही हैं और द्रव्य-पर्यायें संख्यात, असंख्यात, अनन्त भेद रूप हैं अत: वे संख्यात शब्द सर्व पर्यायों को विषय नहीं कर सकते । कहा भी है - शब्दों के द्वारा प्रज्ञापनीय पदार्थों से वचनातीत पदार्थ अनन्तगुणे हैं और जितने प्रज्ञापनीय (कहने योग्य) पदार्थ हैं उसके अनन्तवें भाग पदार्थ श्रुत में निबद्ध होते हैं । (रा.वा. ४)