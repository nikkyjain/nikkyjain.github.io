जीव- अजीव- आस्रव-बन्ध- संवर-निर्जरा-मोक्षा:  तत्वम् ।

अर्थ - जीव, अजीव, आसव, बन्ध, संवर, निर्जरा और मोक्ष ये तत्व हैं ।

जीव - जिसमें चेतना पायी जाती है उसे जीव कहते हैं ।
अजीव - जीव से विपरीत लक्षण वाला अजीव है ।
आस्रव - कर्मों के आने के द्वार को आसव कहते हैं ।
बंध - आत्मा और कर्मप्रदेशों का परस्पर मिल जाना बन्ध है ।
संवर - आते हुए कर्मों का रुक जाना संवर है ।
निर्जरा - संचित कर्मों का तप विशेष के सन्निधान होने से एकदेश क्षय हो जाना निर्जरा है । 
मोक्ष - कर्मों का मूल से उच्छेद हो जाना मोक्ष है ।

१. प्रश्न : यह सूत्र किसलिए कहा है ?
उत्तर : तत्त्वार्थ श्रद्धान को सम्यग्दर्शन कहा है अतः वे तत्त्व कौन-कौन से हैं? ऐसा प्रश्न होने पर यह सूत्र कहा गया है । (रा.वा.उ. ४)

२. प्रश्न : तत्त्व कितने होते हैं ?
उत्तर : तत्त्व सामान्य रीति से एक प्रकार का है ।
जीव और अजीव के भेद से तत्त्व दो प्रकार का है ।
	जीवों के संसारी और मुक्त ऐसे दो भेद करने पर (१) संसारी जीव (२)  मुक्त जीव और (३) अजीव के भेद से तीन प्रकार का है ।
	संसारी जीव के दो भेद हैं भव्य और अभव्य । इस प्रकार भव्यजीव, अभव्य जीव, मुक्त जीव और अजीव के भेद से तत्व के चार भेद हैं । अथवा -  जीव दो प्रकार के संसारी और मुक्त तथा अजीवों के भी दो भेद मूर्त्त और अमूर्त्त इस प्रकार (संसारी, मुक्त, मूर्त्त- अमूर्त्त) भी तत्त्व के चार भेद निश्चय किये जाते हैं ।
	पाँच अस्तिकायों के भेद से उस तत्त्व के पाँच भेद होते हैं ।
	पांच अस्तिकायों में काल को मिलाने पर तत्त्व के छह भेद होते हैं ।
इस प्रकार इस तत्त्व के अनन्त भेद होते हैं । (म.पु. २४/८७-९१)

तत्त्व के सात भेद होते हैं –
जीव, अजीव, आस्रव, बन्ध, संवर, निर्जरा और मोक्ष । (त.सू. १/४)

सात तत्त्वों में जीव और अजीव दो तत्त्व तो नियम से धर्मी हैं तथा आसव, बन्ध, संवर, निर्जरा और मोक्ष ये पाँच उन जीव तथा अजीव के धर्म हैं । इस प्रकार दो धर्मी स्वरूप और पाँच धर्म स्वरूप ये सात प्रकार के तत्त्व कहे हैं । (श्लो.पु. २ पृ. १५६)

३. प्रश्न : जीव तत्त्व किसे कहते हैं ?
उत्तर :  त्रैकालिक जीवन का अनुभवन करने वाला होने से जीव है । पाँच इन्द्रिय, मनोबल, वचनबल, कायबल, आयु और श्वासोच्छवास, इन दस प्राणों में से अपनी- अपनी पर्यायानुसार गृहीत प्राणों के द्वारा तीनों कालों में जीवन का अनुभव करने वाला होने से ’जीता है, जीता था और जीवेगा’ इसलिए यह जीव है । (रा.वा. ७) शुद्ध निश्चय नय से यद्यपि जीव शुद्ध चैतन्य लक्षण निश्चय प्राणों से जीता है तथापि व्यवहार नय से कर्मोदयजनित द्रव्य व भाव प्राणों से जीता है । (पं.का.ता. २७)
	चेतना स्वभाव होने से चेतना के विकल्प रूप ज्ञान-दर्शन लक्षण वाला जीव है । इस चेतना से ही जीव अन्य द्रव्यों से व्यावृत होता है । जिसके सन्निधान से आत्मा ज्ञाता-द्रष्टा, कर्त्ता, भोक्ता होता है वह जीव का लक्षण है । (रा.वा. १४) आत्मा का लक्षण चेतना तथा उपलब्धि है और वह उपलब्धि ज्ञान-दर्शन लक्षण वाली है । (न.च.वृ. ३११)

४. प्रश्न : जीव का ऐसा लक्षण करने पर सिद्धों में जीवत्व की सिद्धि नहीं हो सकती ? 
उत्तर : ऐसी आशंका भी नहीं करनी चाहिए, क्योंकि सिद्धों में ज्ञान, दर्शनादि  भाव-प्राणों का अनुभव वर्तमान में भी है अत: मुख्य ही जीवत्व है । अथवा- जीव शब्द की यह व्युत्पत्ति रूढ़ि से है और रूढ़ि में क्रिया, व्युत्पत्ति अर्थ रहता है । वह कदाचित् जीवन की अपेक्षा होकर सदा काल रहता है गौ शब्द के समान । जैसे 'गच्छतीति गौ' जो चले सो गाय, यहाँ बैठी हुई गौ में भी गौ व्यवहार होता .है क्योंकि कभी तो वह चलती थी, उसी प्रकार कभी तो सिद्धों ने द्रव्य प्राणों को धारण किया था। अत: रूढ़िवश उनमें जीव व्यवहार होता रहता है । (रा.वा. ७)

५. प्रश्न : जीव का लक्षण चेतना मानने पर वनस्पति आदि में ज्ञान-दर्शन का अभाव होने से  अजीवत्व का प्रसंग आयेगा । क्योंकि इनमें हित-प्राप्ति एवं अहित परिहार रूप शक्ति का अभाव होने से बुद्धिपूर्वक प्रवत्ति नहीं होती है ।
उत्तर : ऐसा कहना उचित नहीं है, क्योंकि वनस्पति आदिक जीवों में भी सर्वज्ञ प्रत्यक्ष और छद्मस्थों के आगमगम्य ज्ञान-दर्शन पाये जाते हैं । इसलिए अनुमान से भी इनमें चेतना सिद्ध है । अण्डस्थ, गर्भस्थ, मूर्च्छितादि जीवों में जीवत्व होने पर भी बुद्धि पूर्वक स्थूल क्रिया दृष्टि-गोचर नहीं होती है । अत: क्रिया के नहीं दिखने से उनमें चेतनत्व का अभाव नहीं माना जा सकता है । इसलिए बुद्धिपू्र्वक प्रवृत्ति नहीं होने से वनस्पति आदि में तथा द्वीन्द्रियादि में चेतना का अभाव सिद्ध करने के लिए दिया गया हेतु व्यभिचारी (सदोष) है । (रा.वा. १५)

६. प्रश्न : चेतना किसे कहते हैं ?
उत्तर : जिस शक्ति के सान्निध्य से आत्मा ज्ञाता-द्रष्टा अथवा कर्त्ता- भोक्ता होता है वह चेतना है और वही जीव का स्वभाव होने से उसका लक्षण है । (रा.वा. १४) चेतना, अनुभूति, उपलब्धि, वेदना इन सबका एक अर्थ है । (पं.का. ३९) अनुभवन रूप भाव का नाम चेतन है । (न.च. ६३) चेतना प्रतिभास रूप होती है । वह चेतना द्विरूपता का उल्लंघन नहीं करती है, क्योंकि समस्त वस्तुएँ सामान्य-विशेषात्मक हैं । उसके जो दो रूप हैं वे दर्शन और ज्ञान हैं । (स.सा.ता. २९८-२९९)

७. प्रश्न : चेतना कितने प्रकार की होती है ?
उत्तर : चेतना दो प्रकार की होती है ।
(१) ज्ञान चेतना (२) अज्ञान चेतना
	इसमें अज्ञान चेतना दो प्रकार की है - (१) कर्म चेतना (२) कर्मफल चेतना । (स. सा. ता. वृ. ३८७)
 (१) शुद्ध चेतना (२) अशुद्ध चेतना । ज्ञानानुभूतिरूप शुद्ध चेतना है और कार्यानुभूति स्वरूप तथा कर्मफलानुभूति स्वरूप अशुद्ध चेतना है । (पं.का.ता. १६)
	क़ेवलज्ञान रूप शुद्ध चेतना है । (वृ.द्र.सं.टी. १५)

८. प्रश्न : ज्ञान चेतना किसे कहते हैं ?
उत्तर : एक जीव राशि जिसने विशुद्ध आत्मानुभूति की भावना से कर्मकलंक को नष्ट कर दिया है, केवल (शुद्ध) ज्ञान का अनुभव करती है, वह ज्ञान चेतना है । (पं.का.ता. ३८)

९. प्रश्न : कर्म चेतना किसे कहते हैं ?
उत्तर : निज चेष्टा पूर्वक इष्ट, अनिष्ट विकल्परूप से विशेष राग-द्वेष रूप परिणाम कर्म चेतना है । (द्र.सं.टी. १५) कर्म परिणति कर्म चेतना है (प्र.सा.ता. १२३) एक जीवराशि चैतन्य भाव से प्राप्त सामर्थ्य से इच्छा-पूर्वक इष्ट अनिष्ट विकल्परूप कर्म के कार्य को वेदन करती है वह कर्म चेतना है । (पं.का.ता. ३८) ज्ञान से अन्य ऐसा अनुभव करना कि इसे 'मैं करता हूँ’ सो कर्म चेतना है । (स.सा.आ. ३८७)

१०. प्रश्न : कर्मफल चेतना किसे कहते हैं ?
उत्तर : अव्यक्त सुख-दु:खानुभव स्वरूप कर्मफल चेतना है । (द्र.सं.टी. १५) एक जीव राशि कर्मों के सुख-दुःख रूप फल को भोगती है, वह कर्मफल चेतना है । (पं.का.ता. ३८) कर्मफल परिणति कर्मफल चेतना है । आत्मा के द्वारा किया जाता है वह कर्म है और उस कर्म से उत्पन्न किया जाने वाला सुख-दुःख कर्मफल है । (प्र.सा.ता. १२४) ज्ञान से अन्य ऐसा अनुभव करना कि 'इसे मैं भोगता हूँ’ सो कर्मफल चेतना है । (स.सा.आ. ३८७)

११. प्रश्न : ज्ञान एवं अज्ञान चेतना किसे कहते हैं ?
उत्तर : ज्ञान चेतना - ज्ञानी तो ज्ञानचेतनामय होने के कारण केवल ज्ञाता ही है, इसलिए वह शुभ तथा अशुभ कर्मबन्ध को तथा कर्मफल को मात्र जानता ही है । चारित्र स्वरूप होता हुआ अपने को अर्थात् ज्ञानमात्र को चेतता है इसलिए स्वयं ही ज्ञान चेतना है । (स.सा.आ. ३८६)
अज्ञान चेतना - ज्ञान से अन्य 'यह मैं हूँ’ ऐसा अनुभव करना अज्ञान चेतना है । (स.सा.आ. ३८७)

१२. प्रश्न : ये तीनों चेतना किस-किस के होती हैं ?
उत्तर : सर्व स्थावर जीव कर्मफल को वेदते हैं ।
	त्रस जीव कर्म और कर्मफल इन दो चेतनाओं को वेदते हैं ।
	जो प्राणित्व का अतिक्रम कर गये हैं ऐसे केवलज्ञानी ज्ञान चेतना को वेदते हैं । (पं.का. ३९) 

१३. प्रश्न : जीव के पर्यायवाची नाम कौन-कौन से हैं ?
उत्तर : जीव कर्त्ता है, वक्ता है, प्राणी है, भोक्ता है, पुद्गलरूप है, वेत्ता है, विष्णु है, स्वयंभू है, शरीरी है, मानव है, सक्ता है, जन्तु है, मानी है, मायावी है, योग सहित है, संकुट है, असंकुट है, क्षेत्रज्ञ है और अन्तरात्मा है । ( ध. १/१२०)
	जीव, प्राणी, जन्तु, क्षेत्रज्ञ, पुरुष, पुमान, आत्मा, अन्तरात्मा, ज्ञ और ज्ञानी ये सब जीव के पर्यायवाचक नाम हैं । (म.पु. २४/१०३)
<b>कर्त्ता</b> - व्यवहार नय से राग आदि भाव का कर्त्ता है ।
<b>वक्ता</b> - सत्य, असत्य और योग्य- अयोग्य वचन बोलने से वक्ता है ।
<b>प्राणी</b> - दश प्राण विद्यमान रहने से प्राणी है ।
<b>भोक्ता</b> - चार गति रूप संसार में पुण्य-पाप के फल को भोगने से भोक्ता है ।
<b>पुद्गल</b> - नाना प्रकार के शरीरों द्वारा छह संस्थानों को पूरण करने व गलाने से पुद्गल है ।
<b>वेद (वेत्ता)</b> - सुख और दु:ख का वेदन करने से अथवा जानने के कारण वेत्ता (वेद) है ।
<b>विष्णु</b> - प्राप्त हुए शरीर को व्याप्त करने से विष्णु है ।
<b>स्वयंभू</b> - स्वतः ही उत्पन्न होने से स्वयंभू है ।
<b>शरीरी</b> - संसारावस्था में शरीर सहित होने से शरीरी है ।
<b>मानव</b> - मनु ज्ञान को कहते हैं, उसमें उत्पन्न होने से मानव है ।
<b>सक्ता</b> - स्वजन, सम्बन्धी, मित्र आदि वर्ग में आसक्त रहने के कारण सक्ता है ।
<b>जन्तु</b> - चतुर्गति रूप संसार में जन्म लेने से जन्तु है ।
<b>मानी</b> - मान कषाय पायी जाने से मानी है ।
<b>मायी</b> - माया कषाय पायी जाने से मायी है ।
<b>योगी</b> - तीन योग पाये जाने से योगी है ।
<b>संकुट</b> - अतिसूक्ष्म देह मिलने से संकुचित होता है इसलिए संकुट है ।
<b>अंसकुट</b> - सम्पूर्ण लोकाकाश को व्याप्त करता है इसलिए असंकुट है ।
<b>क्षेत्रज्ञ</b> - लोकालोक रूप क्षेत्र को अथवा अपने स्वरूप को जानने से क्षेत्रज्ञ है ।
<b>अन्तरात्मा</b> - आठों कर्मों में रहने से अन्तरात्मा है । (ध. १/१२०-१२१)
<b>प्राणी</b> - दश प्राण विद्यमान रहने से यह जीव प्राणी है ।
<b>जन्तु</b> - बार-बार जन्म धारण करने से जन्तु है ।
<b>क्षेत्रज्ञ</b> - इसके स्वरूप को क्षेत्र कहते हैं, उस क्षेत्र को जानने से वह क्षेत्रज्ञ है ।
<b>पुरुष</b> - पुरु (महान- अच्छे- अच्छे) भोगों में शयन करने से यह पुरुष कहा जाता है ।
<b>पुमान्</b> - अपने आत्मा को पवित्र करने से पुमान् कहलाता है ।
<b>आत्मा</b> - नर-नारकादि पर्यायों में अतति अर्थात् निरन्तर गमन करते रहने से आत्मा कहा जाता है।
<b>ज्ञ-ज्ञानी</b> - ज्ञान गुण सहित होने से 'ज्ञ' कहा जाता है और ज्ञानी कहा जाता है ।
इसी प्रकार यह जीव अन्य भी अनेक शब्दों से जानने योग्य है । (म. पु. २४/१०३-८)

१४. प्रश्न : अजीव तत्त्व किसे कहते हैं ?
उत्तर : जिसमें उपयोग के साथ रहने वाली, यथोक्त लक्षण वाली चेतना का अभाव होने से बाहर और भीतर अचेतनत्व अवतरित, प्रतिभासित होता है वह अजीव है । (प्र.सा.ता. १३७) पूर्वोक्त लक्षणवाली चेतना जहाँ नहीं है वह अजीव होता है ऐसा जानना चाहिए । (द्र.सं. १५) जीव से विपरीत लक्षणवाला अजीव है । (सर्वा. १८)

१५. प्रश्न : आस्रव किसे कहते हैं ?
उत्तर : पुण्य और पाप लक्षण रूप कर्मों के आगमन द्वार को आस्रव कहते हैं । जैसे- नदियों के द्वारा समुद्र प्रतिदिन जल से भरा जाता है, उसी प्रकार मिथ्या-दर्शन आदि स्रोतों से आत्मा कर्मों से भरा जाता है अर्थात् इनके द्वारा आत्मा में कर्म आते हैं । अत: मिथ्यादर्शनादि आस्रव हैं । (रा.वा. १६) जिसके द्वारा कर्म आते हैं वह या कर्मों का आना मात्र आस्रव है । (रा.वा. १) जिस प्रकार समुद्र के भीतर छेदवाली नाव में पानी आता है, उसी प्रकार जीव में मिथ्यात्व, अविरति, कषाय और योग इन चार कारणों से कर्म आस्रवित होता है। (वसु.श्रा. ३९)

१६. प्रश्न : बन्ध किसे कहते हैं ?
उत्तर : जीव के प्रदेश और कर्म के स्कन्धों का परस्पर मिलकर एकमेक हो जाना बन्ध है । (वसु.श्रा. ४१) आत्मा और कर्मप्रदेशों का प्रदेशानुप्रवेश होना बन्ध है । मिथ्यादर्शनादि कारणों के द्वारा आये हुए कर्म-पुद्गलों का आत्मप्रदेशों में एकक्षेत्रावगाह हो जाना बन्ध है । यह बन्ध के समान होने से बन्ध है । जैसे - बेड़ी आदि से बँधा हुआ जीव परतंत्र हो जाने से उसके अपने इच्छित देश, नगरादि में गमन का अभाव हो जाता है जिससे वह अत्यन्त दुःखी होता है उसी प्रकार कर्मबन्धनबद्ध आत्मा परतंत्र होने से अनेक प्रकार के शारीरिक एवं मानसिक दुःखों से दुःखी होता है । (रा.वा. १६-१७) जिनसे कर्म बँधते हैं वह वा कर्मों का बँधना बन्ध है । कर्म बँधना,  जिनके द्वारा आत्मा परतंत्र हो जाता है वा परतंत्र कर दिया जाता है वह बंध है । (रा.वा. ९) द्रव्य का द्रव्य के साथ तथा द्रव्य और भाव का क्रम से जो संयोग और समवाय है वही बन्ध कहलाता है । ( ध. १४/२)

१७. प्रश्न : संवर तत्त्व किसे कहते हैं ?
उत्तर : मिथ्यादर्शनादि आस्रव द्वारों के विरोध लक्षण वाला संवर है । पूर्वोक्त मिथ्यादर्शनादि आस्रवद्वारों का शुभ परिणामों के वश से निरोध करना संवर है । संवर के समान संवर है जैसे सुगुप्त, सुरक्षित तथा दृढ कपाटों से बन्द नगर शत्रुओं के द्वारा अगम्य होता है अर्थात् ऐसे सुरक्षित नगर में शत्रु प्रवेश नहीं कर सकते, उसी प्रकार सुगुप्ति, ईर्यादि पाँच समिति, उत्तम क्षमादि दस धर्म, बारह अनुप्रेक्षा, बाईस परीषहजय तथा सामायिक आदि पाँच चारित्र से सुसंवृत तथा कषाय, इन्द्रिय आदि के निरोध से सुरक्षित आत्मा नवीन कर्मागम द्वारों का संवरण हो जाने से कर्मशत्रुओं के द्वारा अगम्य हो जाता है । अत: नवीन कर्मद्वार का निरोध ही संवर है । (रा.वा. १८) जिन सम्यग्दर्शनादि परिणामों से अथवा गुप्ति, समिति आदि परिणामों से मिथ्यादर्शनादि परिणाम रोके जाते हैं वे रोकने वाले परिणाम संवर शब्द से कहे जाते हैं । ( भ.आ.वि. ३७) जिस प्रकार नाव के छिद्र रुक जाने पर उसमें जल प्रवेश नहीं करता, उसी प्रकार मिथ्यात्वादि का अभाव हो जाने पर जीव में कर्मों का संवर होता है अर्थात् नवीन कर्मों का आस्रव नहीं होता है । (न.च.वृ. १५५)

१८. प्रश्न : निर्जरा किसे कहते हैं ?
उत्तर : पूर्व संचित कर्मों का तपो-विशेष का सन्निधान होने पर एकदेश क्षय होना अथवा क्रमश: अंश रूप में झड़ जाना निर्जरा है । जैसे मंत्र या औषधि आदि से निःशक्त किया हुआ विष दोष उत्पन्न नहीं कर सकता, वैसे ही सविपाक और अविपाक निर्जरा के कारणभूत तपो-विशेष के द्वारा निरस्त किये गये वा निःशक्त हुए कर्म संसारचक्र को नहीं चला सकते । (रा.वा. ११) पूर्वबद्ध कर्मों के क्रम को झडने को निर्जरा कहते हैं । (भ.आ. १८४०) आत्मप्रदेशों के साथ बँधे हुए कर्मप्रदेशों का उस आत्मा के प्रदेशों से झड़ना निर्जरा है । (बा.अ. ६६) स्वदेश रूप से कर्मों का जुदा होना निर्जरा है । (सर्वा. १८) निर्जरा की भांति निर्जरा है । जिस प्रकार मन्त्र या औषधि आदि से निःशक्त किया हुआ विष, दोष उत्पन्न नहीं करता, उसी प्रकार तप आदि से नीरस किये गये और निःशक्त हुए कर्म संसार चक्र को नहीं चला सकते । (रा.वा. ११) यथाकाल या तपो विशेष से कर्मों की फलदानशक्ति को नष्ट कर उन्हें झड़ा देना निर्जरा है । (रा.वा. १/७)

११. प्रश्न : मोक्ष तत्त्व किसे कहते हैं ?
उत्तर : सम्यग्दर्शनादि कारण प्रयोग की प्रकर्षता होने पर प्रकृति, स्थिति, अनुभाग और प्रदेश बन्ध रूप चार प्रकार के कर्मों का आत्मा से अत्यन्त वियोग हो जाना मोक्ष है । जैसे-बेड़ी आदि बन्धन रहित प्राणी स्वतन्त्र होकर यथेच्छ गमन करता है और सुखी होता है उसी प्रकार सर्व कर्मबन्धन का वियोग होने पर मुक्त आत्मा स्वाधीन, अनन्त दर्शन, अनन्त ज्ञान और अनुपम सुख का भोक्ता होता है । (रा.वा. २०) समस्त कर्मों के क्षय हो जाने को जिनशासन में मोक्ष कहा गया है । उस मोक्ष को प्राप्त करने पर यह जीव अनन्त सुख का अनुभव करता है । (वसु.श्रा. ४५) आत्म स्वभाव से मूल और उत्तर कर्म प्रकृतियों के संचय का छूट जाना मोक्ष है और यह अविरुद्ध है । (न.च.वृ. १५८) आत्मा और बन्ध को अलग- अलग कर देना मोक्ष है । (स.सा. २८८ आ.)

२०. प्रश्न : सूत्र में सात तत्त्वों का ही कथन क्यों किया है ?
उत्तर : एक को आदि लेकर द्रव्यों के अनन्त विकल्प होने पर शिष्यों के अभिप्राय के अनुसार मध्यम भेदों का कथन किया है । यदि अत्यन्त संक्षेप से कथन किया जाय तो विद्वज्जनों को ही प्रतीति हो सकती है और यदि अति विस्तार से निरूपण किया जाय तो चिरकाल तक भी प्रतिपत्ति नहीं हो सकेगी । अत: शिष्यों के आशयानुसार मध्यम क्रम से सात तत्त्वों का अभिधान किया है । (रा.वा. १) अजीवतत्त्व के ग्रहण का (जीव अजीव का ग्रहण क्यों करता है) कारण होने से आस्रव तत्त्व कहा गया है तथा छोड़ने योग्य अजीव तत्त्व के ग्रहण रूप होने से बन्ध तत्त्व का निर्देश हुआ है । संवर-निर्जरा ये दो तत्त्व, अजीव तत्त्व के छोड़ने में कारण होने से कहे गये हैं और छोड़ने योग्य अजीवतत्त्व के छोड़ देने से जीव की जो अवस्था होती है उसे बतलाने के लिए मोक्ष तत्त्व दिखाया गया है । (त.सा. १/७-८)

२१. प्रश्न : तत्त्वों के एक को आदि लेकर अनेक भेद कैसे होते हैं ?
उत्तर : एक ही पदार्थ अनन्त पर्याय वाला है 'द्रव्यमनन्तपर्यायम्' । जीव और अजीव के भेद से पदार्थ दो प्रकार के हैं । अर्थ, शब्द और ज्ञान रूप से पदार्थ तीन प्रकार के हैं । इसी प्रकार शब्दों के प्रयोग की अपेक्षा संख्यात और ज्ञान के ज्ञेय के विकल्प-अपेक्षा पदार्थ के असंख्यात और अनन्त भेद होते हैं । (रा .वा. १)

२२. प्रश्न : सात तत्त्वों की आदि में जीव तत्त्व को क्यों रखा गया है ?
उत्तर : सम्पूर्ण फल जीव को मिलता है अत: सर्वप्रथम जीव तत्त्व का ग्रहण किया है । (सर्वा. १८) जो यह मोक्षमार्ग के उपदेश आदि का प्रयत्न है वह जीव के लिए किया जाता है । वह जीव ही मोक्षपर्याय रूप परिणत होता है । अथवा जो जीवादि के उपदेश का परिस्पन्द है वह आत्मा के लिए है क्योंकि उपयोग स्वभाव होने से आत्मा ही उसको ग्रहण कर सकता है इसलिए सूत्र में सर्व प्रथम जीव को ग्रहण किया है । (रा.वा. २१)

२३. प्रश्न : जीव के बाद अजीव का ग्रहण क्यों किया है ?
उत्तर : अजीव जीव का उपकारी है यह बताने के लिए जीव के अनन्तर अजीव का ग्रहण है । (सर्वा. १८) जीव का अनुग्रह करने वाला होने से जीव के अनन्तर अजीव का ग्रहण है क्योंकि शरीर, वचन, मन, श्वासोच्छ्वास आदि उपकार के द्वारा अजीव, आत्मा का उपकार करता है । अत: जीव के बाद अजीव का ग्रहण किया है । (रा.वा. २२)

२४. प्रश्न : अजीव के समीप आस्रव का ग्रहण क्यों किया है ?
उत्तर : आस्रव जीव एवं अजीव दोनों को विषय करता है अत: इन दोनों के बाद आस्रव का ग्रहण किया है । (सर्वा. १८) आत्मा और पुद्गल के सम्बन्धाधीन होने से दोनों के समीप आस्रव को ग्रहण किया है क्योंकि आत्मा और पुद्गल वर्गणा रूप कर्मों का परस्पर संश्लेष होने पर ही आस्रव की प्रसिद्धि होती है इसलिए जीव और अजीव के समीप आस्रव को ग्रहण किया है । (रा.वा. २३)

२५. प्रश्न : आस्रव के बाद बन्ध एवं बन्ध के बाद संवर का ग्रहण क्यों किया है ?
उत्तर : बंध आस्रव पूर्वक होता है, इसलिए आस्रव के बाद बन्ध का कथन किया है । (सर्वा. १८) आस्रव पूर्वक ही बन्ध होने के कारण आस्रव के बाद बन्ध का ग्रहण है । (रा.सा. २४)  संवृत जीव के बन्ध नहीं होता, अत: संवर बन्ध का उलटा हुआ, इस बात का ज्ञान कराने के लिए बन्ध के बाद संवर का कथन किया है । (सर्वा. १८) संवृत के बन्ध नहीं होता अत: बन्ध के प्रत्यनीक (विपरीत रूप संवर का ज्ञान कराने के लिए बन्ध के समीप संवर का ग्रहण है । (रा.वा. २५)

२६. प्रश्न : संवर के बाद निर्जरा का एवं अन्त में मोक्ष का ग्रहण क्यों किया है ?
उत्तर : निर्जरा संवर पूर्वक ही होती है इसलिए संवर के निकट निर्जरा को कहा है । संवर के होने पर निर्जरा होती है इसलिए संवर के पास निर्जरा को कहा है तथा मोक्ष अन्त में प्राप्त होता है, इसलिए उसका कथन अन्त में किया है । (सर्वा. १८) सर्व कर्मों के निर्जरण होने पर अन्त में मोक्ष होता है इसलिए अन्त में मोक्ष को स्थान दिया है । (रा.वा. २७)

२७. प्रश्न : सूत्र में सात तत्त्वों का विभाग क्यों किया है ?
उत्तर : जीव और अजीव का परस्पर संश्लेष संसार का प्रधान कारण है अर्थात् इनका संश्लेष होने पर संसार होता है और इन दोनों के पृथक्-पृथक् हो जाने से मोक्ष होता है अत: संसार और मोक्ष के प्रधान कारणों के प्रतिपादन के लिए सात तत्त्व रूप से विभाग किया है । (रा.वा. ३)

२८. प्रश्न : जीव और अजीव में ही आस्रवादि का अन्तर्भाव हो जाता है अत: आस्रवादि का कथन नहीं करना चाहिए ?
उत्तर : वस्तुत: जीव- अजीव और आस्रवादि के भेदाभेद का अनेकान्त दृष्टि से विचार करना चाहिए । अनेकान्त से विचार करने पर भेदाभेद की शंका नहीं रहती, क्योंकि द्रव्यार्थिक और पर्यायार्थिक नय में एक को प्रधान और एक को गौण करके विवक्षा और अविवक्षा के भेद से जीव और अजीव में आस्रवादि का अन्तर्भाव हो भी सकता है और नहीं भी हो सकता है । जैसे आस्रवादि द्रव्य और भाव के भेद से दो प्रकार के हैं । द्रव्य आस्रवादि पुद्गल रूप हैं और भावास्रवादि जीवरूप हैं । पर्यायार्थिक नय की गौणता एवं द्रव्यार्थिक नय की मुख्यता तथा आस्रवादि प्रतिनियत पर्यायार्थ की अविवक्षा एवं अनादि पारिणामिक चैतन्य और अचैतन्य द्रव्यार्थ की विवक्षा से कथन करने पर भावास्रवादि का जीव द्रव्य में एवं द्रव्यास्रवादि का अजीव में अन्तर्भाव हो जाता है । तथा द्रव्यार्थिक नय की गौणता एवं पर्यायार्थिक नय की मुख्यता से एवं आस्रवादि प्रतिनियत पर्याय की विवक्षा एवं अनादि पारिणामिक चैतन्य और अचैतन्य द्रव्य की अविवक्षा करने पर जीव और अजीव में आस्रवादि का अन्तर्भाव नहीं होता है । अत: पर्यायार्थिक नय की अपेक्षा इनका पृथक् निर्देश सार्थक है । (रा.वा. ५) यहाँ मोक्ष का प्रकरण है । मोक्ष संसार पूर्वक होता है, संसार के प्रधान कारण आस्रव बन्ध एवं मोक्ष के प्रधान कारण संवर-निर्जरा है । अत: प्रधान हेतु वाले एवं उनके फल को बताने के लिए पृथक्-पृथक् कथन किया है । (सर्वा. १९)

२९ प्रश्न : कौन - कौन से तत्त्व हेय एवं उपादेय हैं ?
उत्तर : सर्वज्ञ भगवान ने हेय और उपादेय ऐसे दो तत्त्व बताये हैं (१) कर्म बन्ध और उसका कारण हेय (त्यागने योग्य) तत्त्व कहा है, क्योंकि ये ही दोनों त्यागने योग्य सांसारिक दुःख तथा सुख के बीज हैं । (२) मोक्ष और उसका साधन उपादेय (ग्रहण करने योग्य) तत्त्व है क्योंकि इसी से ही उपादेय मोक्षसुख का प्रकाश होगा । (त.सा. १/३-५) सम्पूर्ण भव्य जीवों के हितेच्छ अर्हन्तादि पंच परमेष्ठी उपादेय हैं । निर्विकल्प पद पर पहुँचे मुनियों के लिए तो गुणसागर व सिद्ध पुरुषों के समान ज्ञानवान अपनी आत्मा ही उपादेय है । शुद्ध निश्चयनय से सभी जीव उपादेय हैं । व्यवहारदृष्टि से सम्पूर्ण मिथ्यादृष्टि, अभव्य तथा विषयासक्त पापी व धूर्त जीव हेय हैं । रागयुक्त जीवों को धर्मध्यान के निमित्त अजीव पदार्थ कहीं तो उपादेय कहे हैं परन्तु विकल्पहीन योगियों के लिए तो सभी अजीव तत्त्व हेय हैं । रागी जीवों को पाप की अपेक्षा पुण्य कर्म का आस्रव-बन्ध उपादेय है एवं मुमुक्षु वर्ग के लिए दोनों ही आस्रव-बन्ध हेय है । पापास्रव तो सर्वथा हेय है क्योंकि इनसे विविध दु:ख उत्पन्न होते हैं । संवर-निर्जरा सर्व अवस्था में सर्वथा ही उपादेय है । मोक्ष तत्त्व अनन्त-अक्षय सुखों का समुद्र है इसलिए पूर्ण रूप से उपादेय है । (महा.पु.  १७/११०)

३०. प्रश्न : यहाँ मुमुक्षु से किसका ग्रहण करना चाहिए ?
उत्तर : जो मोक्ष के अभिलाषी, छोड़ने की इच्छा रखने वाले, संसार-समुद्र से पार उतरने के इच्छुक मुमुक्षु थे ऐसे आदिनाथ भगवान...... । अर्थात् इन गुणों से सम्पन्न मुमुक्षु कहलाता है । (स्व.स्तो. ३ टी.) सम्पूर्ण परिग्रहों का त्याग करने की इच्छा रखने वाले मुमुक्षु कहलाते हैं । (स्व.स्तो.  ८८/ टी.) जो पुण्य पाप से रहित हैं, उसे मुमुक्षु कहते हैं क्योंकि बंधन लोहे का हो या सोने का हो जो उनमें बँधता है, वह तो बद्ध ही है, अर्थात् पुण्य कर्म सोने का बंधन है और पाप कर्म लोहे का बंधन है, दोनों ही जीव को संसार में बाँधकर रखते हैं, अत: जो पापकर्म को छोडकर पुण्यकर्म में लगा है, वह भी कर्मबंधन करता है । किन्तु जो पुण्य और पाप दोनों को छोडकर शुद्धोपयोग में संलीन है, वही मुमुक्षु है । (य.ति.च. ८/४०८)
