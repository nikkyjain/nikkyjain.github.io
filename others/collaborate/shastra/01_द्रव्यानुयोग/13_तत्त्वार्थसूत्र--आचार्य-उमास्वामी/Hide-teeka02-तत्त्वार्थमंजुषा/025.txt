विशुद्धि-क्षेत्र-स्वामि-विषयेभ्य:-अवधि-मनःपर्यययो: ।
अर्थ - विशुद्धि, क्षेत्र, स्वामी और विषय की अपेक्षा अवधि और मनःपर्यय ज्ञान में विशेषता है।

<b>विशुद्धि</b> - परिणामों की निर्मलता को विशुद्धि कहते हैं ।
<b>क्षेत्र</b> - जानने योग्य पदार्थों के आधार को क्षेत्र कहते हैं ।
<b>स्वामी</b> - वस्तु को जानने वाले को स्वामी कहते हैं ।
<b>विषय</b> - ज्ञान के द्वारा जानने योग्य पदार्थ को विषय कहते हैं ।

१. प्रश्न : यह सूत्र किस प्रयोजन से लिखा गया है ?
उत्तर : मनःपर्ययज्ञान का अवधिज्ञान से विशेष किन-किन विशेषताओं से है, इस बात को बताने के लिए सूत्रकार ने ''विशुद्धि क्षेत्र- - - - - '' आदि सूत्र को आगम के अनुसार स्पष्ट कहा है । (श्लो. ४/३६)

२. प्रश्न : अवधि और मनःपर्यय ज्ञान में विशुद्धि की अपेक्षा क्या विशेषता है ?
उत्तर : इन दोनों ज्ञानों में अवधिज्ञान की अपेक्षा मनःपर्यय ज्ञान विशुद्धतर है । क्योंकि मनःपर्यय ज्ञान का विषय सूक्ष्म है । (सर्वा. २२२)

३. प्रश्न : अवधिज्ञान से मनःपर्ययज्ञान विशुद्ध कैसे हो सकता है क्योंकि सर्वावधिज्ञान के अनन्तवें भाग द्रव्य को मनःपर्यय जानता है ।
उत्तर : यद्यपि सर्वावधि ज्ञान का अनन्तवाँ भाग मनःपर्ययज्ञान का विषय होता है, अत: अल्प विषय है, फिर भी वह उस द्रव्य की बहुत पर्यायों को जानता है; जैसे एक विद्वान् बहुत शास्त्रों को जानता है परन्तु स्वदेश जानता है, उस शास्त्र के सर्व अर्थ को जानने में समर्थ नहीं है । एक विद्वान् एक शास्त्र जानता है परन्तु पूर्ण रूप से जानता है । जैसे बहुत शास्त्रों का थोड़ा-थोड़ा परिचय रखने वाले पल्लवग्राही पंडित से एक शास्त्र के यावत् सूक्ष्म अर्थों को तलस्पर्शी गंभीर व्याख्याओं से जानने वाला प्रगाढ़ विद्वान् विशुद्धतर माना जाता है उसी प्रकार अवधिज्ञान के विषय से अनन्तवें भाग जानने वाला मनःपर्ययज्ञान विशुद्धतर है क्योंकि वह रूपादि बहुत सी पर्यायों के द्वारा अनन्त भाग का प्ररूपण करता है । (रा.वा. १)

४. प्रश्न : अवधि और मनःपर्ययज्ञान में क्षेत्र की अपेक्षा क्या विशेषता है ?
उत्तर : क्षेत्रापेक्षा मनःपर्ययज्ञान से अवधिज्ञान का क्षेत्र परमक्षेत्रपने को प्राप्त हो रहा है । (क्योंकि अवधिज्ञान असंख्यात लोकस्थित पदार्थों को जानता है और मनःपर्ययज्ञान मात्र मानुषोत्तर पर्वत तक स्थित प्राणियों के मन की बात जानता है ।) (श्लो.४/३७)
नोट : अवधिज्ञान का विषय देखें (१/२२)

५. प्रश्न : इन दोनों ज्ञानों में स्वामी की अपेक्षा क्या विशेषता है ?
उत्तर : इन दोनों ज्ञानों में स्वामी की अपेक्षा अवधिज्ञान से मनःपर्ययज्ञान विशिष्ट है क्योंकि वह विशिष्ट संयमी के ही होता है और अवधिज्ञान अविशिष्ट क्योंकि वह चारों गतियों के जीवों में पाया जाता है । (श्लो. ४/३७)

६. प्रश्न : मनःपर्ययज्ञान किसको होता है ?
उत्तर : मनःपर्ययज्ञान मनुष्यों में ही उत्पन्न होता है, नरक-तिर्यंचादि में नहीं होता । मनुष्यों में पर्याप्त मनुष्यों में ही होता है, सम्मूर्छनों में नहीं । कर्मभूमिज गर्भज मनुष्यों में ही होता है भोगभूमिज मनुष्यों में नहीं । कर्मभूमिजों में भी पर्याप्त मनुष्यों में ही होता है, अपर्याप्तकों (निवृत्यपर्याप्तकों) में नहीं । पर्याप्तकों में भी सम्यग्दृष्टि संयमी मनुष्यों के ही होता है मिथ्यादृष्टि आदि पंचम गुणस्थान तक के जीवों को नहीं । प्रमत्त से लेकर बारहवें गुणस्थान तक के संयमियों में होता है ऊपर के गुणस्थानों में नहीं । जो संयमी प्रवर्द्धमान चारित्र वाले हैं उनके ही होता है । जिनका चारित्र हीयमान है वे मनःपर्ययज्ञान के पात्र नहीं हैं । प्रवर्द्धमान चारित्र वाले संयमियों में सात ऋद्धियों में से किसी एक ऋद्धिप्राप्त मुनि के ही मनःपर्ययज्ञान होता है सर्वसंयमियों के नहीं । ऋद्धिप्राप्त मुनियों में भी सर्वऋद्धिधारी मुनियों के नहीं होता, विशिष्ट संयमियों के ही होता है । (रा.वा.२)

७. प्रश्न : इन दोनों में विषय की अपेक्षा क्या विशेषता है ?
उत्तर : सम्पूर्ण रूपी और अरूपी (पुद्गल से बँधे) अर्थों को विषय करने वाला मनःपर्ययज्ञान रूपी पदार्थों को विषय करने वाले अवधिज्ञान से विशिष्ट है । (श्लो. ४/३७)
८. प्रश्न : मनःपर्ययज्ञान कौन से गुणस्थान में उत्पन्न होता है ?
उत्तर : ऋजुमति और विपुलमति दोनों मनःपर्ययज्ञान उपेक्षा संयम रूप संयम लब्धि होने पर ही होते हैं और वह भी विशुद्धि परिणामों में तथा वीतराग आत्मतत्त्व के सम्यक् श्रद्धान-ज्ञान व चारित्र की भावना सहित, पन्द्रह प्रकार के प्रमाद से रहित अप्रमत्त मुनि के ही उत्पन्न होते हैं । यहाँ अप्रमत्तपने का नियम उत्पत्तिकाल में ही है, पीछे प्रमत्त अवस्था में भी सम्भव है । (पं.का.ता.४१ प्रक्षे.४)

९. प्रश्न : क्या उपशम सम्यक्त्व के साथ भी मनःपर्ययज्ञान होता है ?
उत्तर : जो वेदक सम्यक्त्व के पीछे द्वितीयोपशम सम्यक्त्व को प्राप्त होता है उस उपशम सम्यग्दृष्टि के प्रथम समय में भी मनःपर्ययज्ञान पाया जाता है । किन्तु मिथ्यात्व से पीछे आये हुए (प्रथम) उपशम सम्यग्दृष्टि जीव में मनःपर्ययज्ञान नहीं पाया जाता है, क्योंकि मिथ्यात्व से पीछे आये हुए उपशम सम्यग्दृष्टि के उत्कृष्ट उपशम सम्यक्त्व के काल से भी ग्रहण किये गये संयम के प्रथम समय से लगा कर सर्व जघन्य मनःपर्ययज्ञान को करने वाला संयमकाल बहुत बड़ा है । (ध.२/७२८-२९)