श्रुतं-मतिपूर्वं-द्वि अनेक-द्वादश-भेदम् ।
(श्रुत) श्रुतज्ञान (मतिपूर्वं) मतिज्ञान पूर्वक होता है । उसके (द्वयनेक द्वादश भेदम्) दो, अनेक और बारह भेद होते हैं ।
अर्थ - श्रुतज्ञान मतिज्ञानपूर्वक# होता है । उसके दो भेद होते हैं, उनमें से पहले अंग बाह्य श्रुतज्ञान के अनेक एवं अंगप्रविष्ट के बारह भेद होते हैं ।
.........
# पूरयति अर्थात् जो सम्पादन करता है, पैदा करता है, उसे पूर्व कहते हैं । इस तरह कारण का नाम पूर्व होता है ।

१. प्रश्न : इस सूत्र की रचना किस प्रयोजन से की गई है?
उत्तर : परोक्ष श्रुतज्ञान का निमित्त कारण क्या है और उस श्रुतज्ञान के भेद कौन-कौन से और कितने हैं तथा उस परोक्ष श्रुतज्ञान के भेदों के भी प्रभेद कौन-कौन से हैं, इस प्रकार की जिज्ञासाओं का निर्णय करने के लिए इस सूत्र की रचना की गई है । (श्लो. ३/५९७)

२. प्रश्न : श्रुतज्ञान कितने प्रकार का होता है?
उत्तर : श्रुतज्ञान दो प्रकार का है- (१) शब्द लिंगज (२) अर्थ लिंगज । (गो. जी. जी. ३१५)
(१) अक्षरात्मक श्रुतज्ञान (२) अनक्षरात्मक श्रुतज्ञान । (गो.जी.जी. ३१५)
(१) द्रव्य श्रुत (२) भाव श्रुत । (गो. जी.जी. ३४८)
(१) प्रमाण रूप (२) नय रूप । (पं. का. ता. ४३)
	श्रुतज्ञान तीन प्रकार का भी है -
(१) लब्धि रूप श्रुतज्ञान (२) भावना रूप श्रुतज्ञान (३) उपयोग । (पं. का. ता. ४३)
	श्रुतज्ञान चार प्रकार का भी है -
(१) प्रथमानुयोग (२) चरणानुयोग (३) करणानुयोग (४) द्रव्यानुयोग (द्र. सं. टी. ४२)
(१) प्रथमानुयोग (२) करणानुयोग (३) चरणानुयोग (४) द्रव्यानुयोग । (र. क श्रा. ४२ - ४५)

३. प्रश्न : शब्द लिंगज एवं अर्थ लिंगज श्रुतज्ञान किसे कहते हैं?
उत्तर : शब्द लिंगज श्रुतज्ञान दो प्रकार का है - लौकिक और लोकोत्तर ।
(१) लौकिक शब्द लिंगज श्रुतज्ञान - सामान्य पुरुष के मुख से निकले हुए वचन समुदाय से जो ज्ञान उत्पन्न होता है वह लौकिक शब्द लिंगज श्रुतज्ञान है ।
(२) लोकोत्तर शब्द लिंगज श्रुतज्ञान - असत्य बोलने के कारणों से - रहित पुरुष के मुख से निकले हुए वचन समुदाय से जो श्रुतज्ञान उत्पन्न होता है. वह लोकोत्तर शब्द लिंगज श्रुत-ज्ञान है ।
अर्थ लिंगज - धूमादिक पदार्थरूप लिंग से जो श्रुतज्ञान उत्पन्न होता है वह अर्थ लिंगज श्रुतज्ञान है । इसका दूसरा नाम अनुमान भी है । (ज. थ. १/३४१)

४. प्रश्न : अक्षरात्मक एवं अनक्षरात्मक श्रुतज्ञान किसे कहते हैं?
उत्तर : <b>अक्षरात्मक श्रुतज्ञान</b> - 'जीव: अस्ति' ऐसा शब्द कहने पर कर्ण इन्द्रिय रूप मतिज्ञान के द्वारा 'जीव: अस्ति' यह शब्द ग्रहण किया गया । इस शब्द से जो 'जीव नामक पदार्थ है' ऐसा ज्ञान हुआ सो श्रोत्रेन्द्रिय से उत्पन्न मतिज्ञान है । इस शब्द के वाच्य रूप आत्मा के अस्तित्व में वाच्य वाचक सम्बन्ध के संकेत ग्रहण पूर्वक जो ज्ञान उत्पन्न है वह अक्षरात्मक श्रुतज्ञान है, क्योंकि अक्षरात्मक शब्द से उत्पन्न हुआ है, इस प्रकार कार्य में कारण का उपचार किया है ।
<b>अनक्षरात्मक श्रुतज्ञान</b> - परमार्थ ज्ञान कोई अक्षर रूप नहीं है । जैसे 'शीतल पवन का स्पर्श होने पर' तहाँ शीतल पवन का जानना तो मतिज्ञान है और उस ज्ञान से वायु की प्रकृति वाले को 'यह पवन अनिष्ट है' ऐसा जानना श्रुतज्ञान है । सो यह अनक्षरात्मक लिंगजन्य श्रुतज्ञान है । क्योंकि यह अक्षर के निमित्त से उत्पन्न नहीं हुआ है । (गो. जी. जी. ३१६)

५. प्रश्न : द्रव्य एवं भावश्रुत किसे कहते हैं?
उत्तर : <b>द्रव्यश्रुत</b> - पुद्गल द्रव्यस्वरूप वर्ण, पद, वाक्यात्मक द्रव्य श्रुत है । आचारांग आदि बारह अंग, उत्पाद पूर्व आदि चौदह पूर्व और चकार से सामायिकादि चौदह प्रकीर्णक का स्वरूप द्रव्यश्रुत जानना । 
<b>भावश्रुत</b> - द्रव्यश्रुत के सुनने से उत्पन्न हुआ जो ज्ञान है सो भावश्रुत है । अक्षर, पदादि को सुनने से श्रुतज्ञान ही अनक्षरात्मक पर्याय और पर्यायसमास ज्ञानों को मिलाने पर बीस प्रकार का श्रुतज्ञान होता है । (गो.जी.जी. ३४८)

६. प्रश्न : लोकोत्तर शब्द लिंगज श्रुतज्ञान कितने प्रकार का होता है?
उत्तर : लोकोत्तर शब्द लिंगज श्रुतज्ञान दो प्रकार का है-
<b>अंगबाह्य</b> - श्रुत अर्थ के ज्ञाता गणधर देव के शिष्य-प्रशिष्यों के द्वारा कालदोष से अल्प आयु और अल्प बुद्धि वाले प्राणियों के अनुग्रह के लिए अंगों के आधार से रचे गये संक्षिप्त ग्रन्थ अंगबाह्य है ।
(रा .वा. १३) यह गणधरों द्वारा सर्वज्ञ क्री वाणी से रचा गया श्रुत है । यह ११ अंग और १४ पूर्वरूप होता है । (हरि. पु. २/१११)
<b>अंगप्रविष्ट</b> : भगवान अर्हन्त सर्वज्ञ देवरूपी हिमाचल से निकली हुई वचनरूपी गंगा के अर्थ रूपी निर्मल जल से प्रक्षालित है अन्तःकरण जिनका ऐसे बुद्धि आदि ऋद्धियों के धनी गणधरों के द्वारा ग्रंथरूप से रचित आचारादि बारह अंगों को अंगप्रविष्ट कहते हैं, जैसे - आचारांग, सूत्रकृतांग आदि । (रा .वा. १२)

७. प्रश्न : अंगबाह्य श्रुतज्ञान कितने प्रकार का होता है?
उत्तर : अंगबाह्य श्रुतज्ञान कालिक, उत्कालिक आदि के भेद से अनेक प्रकार का है ।
<b>कालिक</b> - स्वाध्याय काल में जिनके पठन-पाठन का नियम है वे कालिक कहलाते हैं । (रा.वा.१४) जो श्रुतकाल आदि शुद्धिपूर्वक पढ़ा जाता है वह कालिक है ।. (सुख. .बो. त. वृ. ४२)
<b>उत्कालिक</b> - जिनके पठन-पाठन का कोई नियत समय न हो वे उत्कालिक हैं । (रा .वा. १४)
जिस श्रुत को पढ़ने में कालादि की शुद्धि का नियम नहीं है वे उत्कालिक हैं । (सुख बो. त. वृ. ४२)
उत्तराध्ययन आदि अनेक प्रकार के  अंगबाह्य ग्रंथ है । (रा.वा. १४)

८. प्रश्न : अंगबाह्य के कितने अर्थाधिकार हैं?
उत्तर : अंग बाह्य के चौदह अर्थाधिकार हैं । अंगवाह्य के १४ भेद होते हैं - (१) सामायिक (२) चतुर्विंशति स्तव (३) वन्दना (४) प्रतिक्रमण (५) वैनयिक (६) कृतिकर्म (७) दशवैकालिक (८) उत्तराध्ययन (१) कल्प व्यवहार (१०) कल्प्याकल्प (११) महाकल्प (१२) पुण्डरीक (१३) महापुण्डरीक (१४) निषिद्धिका ।
<b>सामायिक</b>- जो समता भाव के विधान का वर्णन करता है वह सामायिक है ।
<b>चतुर्विंशतिस्तव</b> - इसमें चौबीस तीर्थंकरों की वन्दना करने की विधि, उनके नाम, संस्थान, उत्सेध, पाँच महाकल्याणक, चौंतीस अतिशयों के स्वरूप और तीर्थंकरों की वन्दना की सफलता का वर्णन है ।
<b>वन्दना</b> - यह एक जिनेन्द्र देव सम्बन्धी और उन एक जिनेन्द्र देव के अवलम्बन से जिनालय सम्बन्धी वन्दना का वर्णन करता है ।
<b>प्रतिक्रमण</b> - यह सात प्रकार के प्रतिक्रमणों का वर्णन करता है ।
<b>वैनयिक</b> - यह पाँच प्रकार के विनयों का वर्णन करता है ।
<b>कृतिकर्म</b> - यह अरहन्त, सिद्ध, आचार्य और साधु की पूजाविधि का वर्णन करता है ।
<b>दशवैकालिक</b> - यह दशवैकालिकों का वर्णन करता है तथा मुनियों की आचार विधि और गोचर विधि का भी वर्णन करता है।
<b>उत्तराध्ययन</b> - जिसमें अनेक प्रकार के उत्तर पढ़ने को मिलते हैं वह उत्तराध्ययन है । इसमें चार प्रकार के उपसर्ग कैसे सहन करने चाहिए, बाईस परीषहों को सहन करने की विधि क्या है, आदि प्रश्नों के उत्तरों का वर्णन है ।
<b>कल्प्य व्यवहार</b> - यह साधुओं के योग्य आचरण का और अयोग्य आचरण के होने पर प्रायश्चित्त विधि का वर्णन करता है ।
<b>कल्प्याकल्प्य</b> - द्रव्य, क्षेत्र, काल और भाव की अपेक्षा 'मुनियों के लिए यह योग्य है और यह अयोग्य है’ इस तरह इन सबका वर्णन करता है ।
<b>महाकल्प</b> - काल और संहनन का आश्रय कर साधु के योग्य द्रव्य और क्षेत्रादि का वर्णन करता है।
<b>पुण्डरीक</b> - भवनवासी आदि चार प्रकार के देवों में उत्पत्ति के कारण रूप दान, पूजा, तपश्चरण आदि अनुष्ठानों का वर्णन करता है ।
<b>महापुण्डरीक</b> - समस्त इन्द्रों और प्रतीन्द्रों में उत्पत्ति के कारण रूप तपोविशेष आदि आचरण का वर्णन करता है ।
<b>निषिद्धिका</b> - बहुत प्रकार के प्रायश्चित्त के प्रतिपादन करने वाले शास्त्र को निषिद्धिका कहते हैं ।
(ध. १-९-९९)

९. प्रश्न : अनुमान आदि ज्ञान का पृथक् ग्रहण क्यों नहीं किया है?
उत्तर : अनुमान आदि का अन्तर्भाव श्रुत में हो जाता है अत: उनका पृथक् उपदेश नहीं किया गया है । प्रत्यक्ष पूर्वक अनुमान तीन प्रकार का है - (१) पूर्ववत् (२) शेषवत् (३) सामान्यतो दृष्ट ।
<b>पूर्ववत्</b> - अग्नि और धूम के अविनाभाव को जिस व्यक्ति ने पहले ग्रहण कर लिया है, उसे पीछे धूम को देखकर अग्नि का ज्ञान होना पूर्ववत् अनुमान है ।
<b>शेषवत्</b> - जिसने पूर्व में सींग और सींग वाले के सम्बन्ध को देखा है, पश्चात् सींग के रूप को देखकर सींग वाले का अनुमान होना शेषवत् अनुमान है ।
<b>सामान्यतो दृष्ट</b> - देवदत्त की देशान्तर की प्राप्ति गमनपूर्वक देखकर सूर्य में देशान्तर प्राप्ति रूप हेतु से गति का अनुमान करना सामान्यतोदृष्ट अनुमान है ।
	इन तीनों प्रकार के अनुमानादिक का स्वप्रतिपत्ति काल में अनक्षर श्रुत में एवं पर-प्रतिपत्ति काल में अक्षरश्रुत में अन्तर्भाव होता है ।
	उपमान प्रमाण का भी स्वपर-प्रतिपत्ति विषय में अक्षर और अनक्षर श्रुत में अन्तर्भाव हो जाता है । शब्द प्रमाण तो श्रुत ही है । ऐतिह्य प्रमाण का भी श्रुत प्रमाण में अन्तर्भाव है ।
	अर्थापत्ति प्रमाण, संभव प्रमाण, अभाव प्रमाण इन सब अनुक्त अनुमान समान अर्थापत्ति प्रमाणों का पूर्व के समान श्रुतज्ञान में अन्तर्भाव हो जाता है । (रा .वा. १५)

१०. प्रश्न : उपमान, ऐतिह्य, अर्थापत्ति, संभव प्रमाण एवं अभाव प्रमाण किसे कहते हैं?
उत्तर : <b>उपमान</b> - 'गाय सरीखा गवय होता है' केवल सास्नारहित है । इस उपमान वाक्य को सुनकर जंगल में गवय को देखकर उससे गवय संज्ञा के संबन्ध को जान लेना उपमान है ।
<b>ऐतिह्य</b> - 'भगवान ऋषभ ने यह कहा' इत्यादि प्राचीन परम्परागत तथ्य ऐतिह्य प्रमाण है ।
<b>अर्थापत्ति</b> - प्रकृतिपुष्ट यह मानव दिन में नहीं खाकर भी जीता है । इस वाक्य को सुनकर अर्थात् यह 'रात्रि में खाता है' इस प्रकार रात्रिभोजन का ज्ञान कर लेना अर्थापत्ति है ।
<b>संभव प्रमाण</b> - 'चार प्रस्थ का आढक होता है' इस ज्ञान के होने पर आधे आढक का एक कुडव होता है, ऐसी संभावना संभव प्रमाण है ।
<b>अभाव प्रमाण</b> - वनस्पतियों में स्नेह, पर्ण, फलादि के अभाव को देखकर अनुमान लगाना कि यहाँ वर्षा नहीं हुई है, यह अभाव प्रमाण है । (रा .वा. १५)

११. प्रश्न : अंगप्रविष्ट श्रुतज्ञान कितने प्रकार का होता है?
उत्तर : अंगप्रविष्ट श्रुतज्ञान बारह प्रकार का होता है-
( १) आचारांग २) सूत्रकृतांग (३) स्थानांग (४) समवायांग (५) व्याख्या प्रज्ञप्ति अंग (६) ज्ञातृधर्म कथांग (७) उपासकाध्ययनांग (८) अन्तकृद्दशांग (१) अनुत्तरोपपादिक दशांग (१०) प्रश्न व्याकरणांग (११) विपाक सूत्रांग (१२) दृष्टि प्रवादांग ।

<ul><li>आचारांग - इसमें आठ प्रकार की शुद्धि, पाँच समिति, तीन गुप्ति रूप चर्या का विधान किया जाता है ।
<li>सूत्रकृतांग - जिसमें ज्ञान विनय, प्रज्ञापना, कल्प्य- अकल्प्य, छेदोपस्थापना आदि व्यवहार धर्म की क्रियाओं का निरूपण है वह सूत्रकृतांग है ।
<li>स्थानांग - जिसमें अर्थों के एक-एक, दो-दो आदि अनेक आश्रय रूप से पदार्थों का कथन किया जाता है, वह स्थानांग है ।
<li>समवायांग - जिसमें सर्व पदार्थों की समानता रूप से समवाय का विचार किया गया है, वह समवायांग है ।
<li>व्याख्याप्रज्ञप्ति - इस अंग में '’जीव है कि नहीं'' इत्यादि साठ हजार प्रश्नों का उत्तर या निरूपण है।
<li>ज्ञातृधर्मकथांग - इस अंग में अनेक आख्यानों और उपाख्यानों का वर्णन है ।
<li>उपासकाध्ययनांग - इस अंग में श्रावक धर्म का विशेष रूप से विवेचन किया गया है ।
<li>अन्त:कृतदशांग - संसार का अन्त जिन्होंने कर दिया है वे अन्तकृत् हैं । ऋषभादि चौबीस तीर्थंकरों के समय में दश -दश मुनि घोरोपसर्ग सहन करके अन्तःकृत् केवली हुए हैं । उन दस-दस मुनियों का वर्णन जिसमें है उसको अन्तकृद्दशांग कहते हैं । अथवा - अन्तकृतों की दशा अन्तकृद्दशा, उसमें अर्हद, आचार्य होने की विधि तथा सिद्ध होने वालों की अन्तिम विधि का वर्णन है ।
<li>अनुत्तरोपपादिकदशांग - उपपाद जन्म ही है प्रयोजन जिसका वह औपपादिक है । विजय आदि पाँच अनुत्तरों में उत्पन्न होने वालों को अनुत्तरोपपादिक कहते हैं । उन अनुत्तरोपपादिकों की दशा का वर्णन जिसमें किया जाता है उस अंग का नाम अनुत्तरोपपादिक दशा है । इस अंग में विजय आदि अनुत्तर विमानों की आयु, विक्रिया, क्षेत्र आदि का वर्णन है ।
<li>प्रश्नव्याकरणांग - इस अंग में युक्ति और नयों के द्वारा अनेक आक्षेप, विक्षेप रूप प्रश्नों का उत्तर है तथा उसमें सभी लौकिक और वैदिक अर्थों का निर्णय किया गया है ।
<li>विपाक सूत्रांग - इस अंग में पुण्य और पाप के विपाक का विचार है ।
<li>दृष्टिवादांग - इसमें तीन सौ त्रेसठ कुवादियों के मतों का निरूपण पूर्वक खण्डन है (रा .वा. १२)</ul>
नोट - ३६३ मतों का विशेष देखें (८/१)

१२. प्रश्न : समवाय कितने प्रकार का होता है?
उत्तर : समवाय चार प्रकार के होते हैं- -
(१) द्रव्य समवाय (२) क्षेत्र समवाय (३) काल समवाय (४) भाव समवाय ।
<b>द्रव्य समवाय</b> - धर्म-अधर्म, लोकाकाश और एक जीव द्रव्य के तुल्य असंख्यात प्रदेश होने से इन्हें द्रव्य रूप समवाय कहा जाता है ।
<b>क्षेत्र समवाय</b> - जम्बूद्वीप, सर्वार्थसिद्धि, अप्रतिष्ठान नरक, नन्दीश्वर द्वीप की वापिका ये सब एक लाख योजन विस्तार वाले होने से इनके क्षेत्र की दृष्टि से समवाय है ।
<b>काल समवाय</b> - उत्सर्पिणी और अवसर्पिणी ये दोनों दस कोड़ा कोड़ी सागर प्रमाण होने से इनका काल की दृष्टि से समवाय है ।
<b>भाव समवाय</b> - क्षायिक सम्यक्त्व, केवलज्ञान, केवलदर्शन, यथाख्यात चारित्र ये सब अनन्त विशुद्धि रूप से भाव समवाय वाले हैं । (रा .वा. १२)

१३. प्रश्न : वर्द्धमान स्वामी के समय में होने वाले अन्तकृत केवली कौन-कौन से हैं?
उत्तर : वर्द्धमान स्वामी के समय में होने वाले नमि, मतंग, सोमिल, रामपुत्र, सुदर्शन, यमलीक, वलीक, निष्कम्बल, पाल और अम्बष्ठपुत्र ये दस अन्तकृत केवली हुए हैं । (रा.वा. १२)

१४. प्रश्न : महावीर स्वामी के काल में कितने अनुत्तरोपपादिक हुए?
उत्तर : महावीर स्वामी के समय में (१) ऋषिदास, (२) वान्य, (३) सुनक्षत्र, (४) कार्तिक, (५) नन्द, (६) नन्दन, (७) शालिभद्र, (८) अभय, (९) वारिषेण और (१०) चिलातपुत्र, ये दस मुनि घोर उपसर्ग सहन करके विजय, वैजयन्त, जयन्त, अपराजित एवं सर्वार्थसिद्धि में उत्पन्न हुए हैं । (रा .वा. १२)

१५. प्रश्न : अनुत्तरोपपादिकदशांग एवं अन्तकृत्दशांग में बताये गये दस प्रकार के उपसर्ग कौन-कौन से हैं?
उत्तर : स्त्री, पुरुष और नपुंसक के भेद से तीन प्रकार के तिर्यंच और तीन प्रकार के मनुष्य कृत तथा स्त्री और पुरुष के भेद से दो प्रकार के देवकृत इस प्रकार कुल आठ चेतनकृत तथा कुष्ठादि शारीरिक और अचेतनकृत शिला आदि का पतन इस प्रकार कुल मिलाकर दश प्रकार के उपसर्ग हैं जिनको सहन कर दस-दस मुनि अनुत्तरोपपादिक एवं अन्तकृत्दशांग में उत्पन्न होते हैं। (हरि.पु. १०/४२)

१६. प्रश्न : बारहवें दृष्टिवाद अंग के कितने भेद हैं?
उत्तर : बारहवें दृष्टिवाद अंग के ५ भेद हैं-
परिकर्म, सूत्र, प्रथमानुयोग, पूर्वगत और चूलिका ।
<ul><li>परिकर्म - जिसमें चन्द्रप्रज्ञप्ति आदि पाँच प्रज्ञप्तियों का विवरण है वह परिकर्म है ।
<li>सूत्र - यह अर्थाधिकार जीव अबन्धक ही है, अवलेपक ही है, अकर्त्ता ही है, अभोक्ता ही है, आदि रूप से तीन सौ त्रेसठ मतों का पूर्व पक्ष रूप से वर्णन करता है ।
<li>प्रथमानुयोग - जो पुराण पुरुषों का वर्णन करता है वह प्रथमानुयोग है ।
<li>पूर्वगत - जो पूर्वों को प्राप्त हो अथवा जिसने पूर्वों के स्वरूपों को प्राप्त कर लिया है । उसे पूर्वगत कहते हैं, यह पूर्वगत गोण्यनाम है ।
<li>चूलिका - विशेष व्याख्यान, कहे हुए और न कहे हुए की व्याख्यान, तथा कहे हुए और न कहे हुए से मिश्रित व्याख्यान इस प्रकार तीन प्रकार का व्याख्यान चूलिका शब्द से कहा जाता है । (स. सा.चू. ३२१)</ul>
	किसी पदार्थ के विशेष व्याख्यान को, कहे हुए विषय में जो अनुक्त विषय है उसके व्याख्यान को अथवा उक्त, अनुक्त विषय से मिले हुए कथन को 'चूलिका' कहते हैं । (वृ.द्र.सं.चू.) कालविधानद्वारा सूचित अर्थ का विशेष वर्णन करना चूलिका है । जिससे अर्थ प्ररूपणा किये जाने पर पूर्व में वर्णित पदार्थ के विषय में शिष्यों को निश्चय उत्पन्न हो उसे चूलिका कहते हैं । (ध. पु. ११/१४०)

१७. प्रश्न : परिकर्म कितने प्रकार का होता है?
उत्तर : परिकर्म पाँच प्रकार का होता है -
(१) चन्द्र प्रज्ञप्ति (२) सूर्य प्रज्ञप्ति (३) जम्बूद्वीप प्रज्ञप्ति (४) द्वीपसागर प्रज्ञप्ति (५) व्याख्या प्रज्ञप्ति ।
<ul><li>चन्द्र प्रज्ञप्ति - इसमें चन्द्रमा की आयु, परिवार, ऋद्धि, गति और बिम्ब की ऊँचाई आदि का वर्णन है ।
<li>सूर्य प्रज्ञप्ति - इसमें सूर्य की आयु, भोग, उपभोग, परिवार, ऋद्धि, गति, बिम्ब की ऊँचाई आदि का वर्णन है ।
<li>जम्बूद्वीप प्रज्ञप्ति - इसमें जम्बूद्वीपस्थ भोगभूमि और कर्मभूमि में उत्पन्न हुए नाना प्रकार के मनुष्य और दूसरे तिर्यंच आदि का, पर्वत, द्रह, नदी आदि का वर्णन है ।
<li>द्वीपसागर प्रज्ञप्ति - इसमें द्वीप और समुद्रों के प्रमाण का तथा द्वीप-सागर के अन्तर्भूत नाना प्रकार के दूसरे पदार्थों का वर्णन है ।
<li>व्याख्या प्रज्ञप्ति - इसमें पुद्गल, धर्म, अधर्म, आकाश, काल, भव्यसिद्ध और अभव्यसिद्ध इन सबका वर्णन है । (हरि.पु. १०/६२-६८) </ul>

१८. प्रश्न : सूत्र में किसका वर्णन है?
उत्तर : जीव अणु प्रमाण है, नास्ति स्वरूप ही है, अस्ति स्वरूप ही है, पृथिवी आदि पाँच भूतों के समुदाय रूप से जीव उत्पन्न होता है, चेतना रहित है, ज्ञान के बिना भी सचेतन है, नित्य ही है, इत्यादि रूप से क्रियावादी आदि तीन सौ त्रेसठ मतों का पूर्व पक्ष रूप से वर्णन है । यह त्रैराशिक, नियतिवाद, विज्ञानवाद, शब्दवाद, प्रधानवाद, द्रव्यवाद और पुरुषवाद का भी वर्णन है । (ध. १/१११-१२)
	सूत्र के अनेक भेदों में से प्रथम भेद में अबंधक भावों का वर्णन है, दूसरे में श्रुति, स्मृति और पुराण के अर्थ का निरूपण है, तीसरे भेद में नियति पक्ष का कथन है, चौथे भेद में नाना-प्रकार के पर समयों-अन्य दर्शनों का निरूपण है । (हरि.पु. १०/६९-७०)

११. प्रश्न : पुराण किसे कहते हैं? 
उत्तर : पुरातन महापुरुषों से उपदिष्ट मुक्तिमार्ग की ओर ले जाने वाले त्रेसठ शलाका पुरुषों के चारित्र के वर्णन से युक्त रचनाएँ । ये ऋषि-प्रणीत होने से आर्ष, सत्यार्थ की निरूपक होने से सूक्त, धर्म की प्ररूपक होने से धर्म शास्त्र तथा 'इति-ह्‍-आ्स्‍' यहाँ ऐसा हुआ, यह बताने के कारण इतिहास कहलाती हें । (म. पु. १/२४-२५) इनमें क्षेत्र, काल, तीर्थ, सत्पुरुष और उनकी चेष्टाओं का वर्णन रहता है । क्षेत्र रूप से ऊर्ध्व, मध्य और पाताल लोक का, काल रूप से भूत, भविष्यत् और वर्तमान का, तीर्थ रूप से सम्यग्दर्शन, ज्ञान और चारित्र का तथा तीर्थसेवी सत्पुरुष (शलाका पुरुष) और उनके आचरण का वर्णन होता है । (म. पु. २/३८-४०)

२०. प्रश्न : पुराण कितने प्रकार के होते हैं?
उत्तर : जिनेन्द्र भगवान ने जगत् में बारह प्रकार के पुराणों का उपदेश दिया है । वे समस्त पुराण जिनवंश और राजवंशों का वर्णन करते है। पहला अरिहन्त (तीर्थंकरों) का, दूसरा चक्रवर्तियों का, तीसरा विद्याधरों का, चौथा नारायण-प्रतिनारायणों का, पाँचवाँ चारणों का (चारण ऋद्धिधारी मुनिराज का) छठा श्रमणों का वंश है । सातवाँ कुरुवंश, आठवाँ हरिवंश, नवाँ इक्ष्वाकुवंश, दसवाँ काश्यपवंश, ग्यारहवाँ वादियों का वंश और बारहवाँ नाथवंश । (ध. १/११३)

२१. प्रश्न : पूर्वगत कितने प्रकार का है ?
उत्तर : पूर्वगत चौदह प्रकार का है -
(१) उत्पाद पूर्व (२) अग्रायणी पूर्व (३) वीर्यप्रवाद पूर्व (४) अस्ति-नास्तिप्रवाद पूर्व (५) ज्ञान प्रवाद पूर्व (६) सत्यप्रवाद पूर्व (७) आत्मप्रवाद पूर्व (८) कर्मप्रवाद पूर्व (९) प्रत्याख्यान पूर्व (१०) विद्यानुवाद पूर्व (११) कल्याणवाद पूर्व (१२) प्राणावाय पूर्व (१३) क्रियाविशाल पूर्व (१४) लोकबिन्दु सार पूर्व ।

(१) उत्पाद पूर्व - काल, पुद्गल, जीव आदि की जिस काल में, जिस क्षेत्र में, जिस पर्याय से उत्पत्ति होती है, उन सबका वर्णन जिसमें है, वह उत्पाद पूर्व है ।
(२) अग्रायणीपूर्व - जिसमें क्रियावादियों की प्रक्रिया, अग्रणी के समान अंगादि तथा स्वसमय के विषय का विवेचन किया गया है वह अग्रायणी पूर्व है ।
(३) वीर्यप्रवाद पूर्व - जिसमें छद्मस्थ और केवलियों की शक्ति, सुरेन्द्र - असुरेन्द्र आदि की ऋद्धि वा नरेन्द्र, चक्रवर्ती, बलदेव आदि के सामर्थ्य और द्रव्यों के समीचीन लक्षण आदि का वर्णन है वह वीर्यप्रवाद पूर्व है ।
(४) अस्तिनास्तिप्रवादपूर्व - जिसमें पाँचों अस्तिकायों का और नयों का अस्ति-नास्ति आदि अनेक पर्यायों द्वारा विवेचन है उसे अस्तिनास्तिप्रवाद कहते हैं ।
(५) ज्ञानप्रवाद पूर्व - जिसमें प्रादुर्भाव विषयों के आयतन स्वरूप ज्ञानियों के पाँच ज्ञानों का और अज्ञानियों के विषयों के आयतन इन्द्रियों का विभाग किया जाता है वह ज्ञानप्रवाद पूर्व है ।
(६) सत्यप्रवाद पूर्व - जिसमें वाग्गुप्ति, वचन संस्कार के कारण, वचन प्रयोग, बारह प्रकार की भाषा, वक्ता के अनेक प्रकार, मृषाभिधान और दस प्रकार के सत्य के सद्भाव का वर्णन है वह सत्य प्रवाद पूर्व है ।
(७) आत्मप्रवाद पूर्व - जिसमें आत्मा के अस्तित्व, नास्तित्व, नित्यत्व, अनित्यत्व, कर्तृत्व, भोक्तृत्व आदि धर्म और षट्‍ जीवनिकाय के भेदों का युक्ति से निरूपण किया गया है वह आत्मप्रवाद है ।
(८) कर्मप्रवाद पूर्व - जिसमें कर्मों के बन्ध, उदय, उदीरणा, उपशम आदि दशाओं का तथा जघन्य, मध्यम, उत्कृष्ट आदि स्थिति का तथा प्रदेशों के समूह का वर्णन किया जाता है, वह कर्मप्रवाद पूर्व है ।
(९) प्रत्याख्यान पूर्व - जिसमें व्रत, नियम, प्रतिक्रमण, प्रतिलेखन, तप, कल्प, उपसर्ग, आचार, आराधना, विशुद्धि का उपक्रम आदि व मुनियों के आचरण का कारण तथा परिमित- अपरिमित
द्रव्य के प्रत्याख्यान आदि का वर्णन है उसे प्रत्याख्यान पूर्व कहते हैं ।
(१०) विद्यानुवाद पूर्व - जिसमें समस्त विद्याएँ आठ महानिमित्त, उनका विषय, रज्जु-राशिविधि, क्षेत्र, श्रेणी, लोक, प्रतिष्ठा, समुद्‍घात आदि का विवेचन है वह विद्यानुवाद पूर्व है ।
(११) कल्याणवाद पूर्व - जिसमें सूर्य, चन्द्रमा, ग्रह, नक्षत्र, तारागणों का गमन क्षेत्र, उपपाद क्षेत्र, शकुन आदि का वर्णन है तथा अर्हत् बलदेव, वासुदेव, चक्रवर्ती आदि का एवं गर्भ आदि पाँच कल्याणकों का वर्णन किया गया है, वह कल्याण पूर्व है ।
(१२) प्राणावाय पूर्व - काय चिकित्सा आदि आठ अंग, आयुर्वेद, भूतिकर्म, जांगुलिप्रक्रम, प्राणापान के विभाग का जिसमें विस्तार पूर्वक वर्णन किया जाता है वह प्राणावाय पूर्व है ।
(१३) क्रियाविशाल पूर्व - लेखन क्रिया आदि पुरुषों की बहत्तर कलाओं का, स्त्रियों की चौसठ कलाओं का तथा शिल्प, काव्य गुण-दोष, छन्द, क्रिया, क्रिया का फल व उसके भोक्ता आदि का जिसमें
विस्तार पूर्वक वर्णन है वह क्रियाविशाल पूर्व है ।
(१४) लोकबिंदुसार पूर्व - आठ प्रकार का व्यवहार, चार बीज राशि, परिकर्म आदि गणित तथा सारी श्रुत सम्पत्ति का जिसमें विवरण है वह लोकबिन्दुसार है । (रा .वा. १२)

२२. प्रश्न : समुद्‍घात किसे कहते हैं?
उत्तर : 'हन्' धातु का अर्थ गमन क्रिया है । इसलिए एकत्र होकर आत्मप्रदेशों का शरीर के बाहर निकलना समुद्‍घात है । (रा.वा. १२)
(समुद्‍घात शब्द की निष्पत्ति इस प्रकार से है - यहाँ 'सम्' और 'उत्' उपसर्ग पूर्वक 'हन्’ धातु है और भाव अर्थ में 'घञ’ प्रत्यय लगा है, इस तरह समुद्‍घात शब्द बना है ।)  शरीर को न छोड्कर कार्मण और तैजस रूप उत्तर शरीर से युक्त जीव के प्रदेश समूह का शरीर से बाहर निकलना समुद्‍घात है । (गोजी. ६६८)

२३. प्रश्न : समुद्‍घात कितने प्रकार के होते हैं?
उत्तर : समुद्‍घात सात प्रकार के होते हैं -
(१) वेदना (२) कषाय (३) मारणान्तिक (४) तैजस (५) विक्रिया (६) आहारक और (७) केवली समुद्‍घात ।
(१) वेदना समुद्‍घात - वात-पित्तादि विकारजनित रोग या विषादि द्रव्य के सम्बध से उत्पन्न तीव्र वेदना के कारण आत्मप्रदेशों का मूल शरीर को नहीं छोड्कर बाहर निकलना वेदना समुद्‍घात है । (रा.वा.१२)
	तीव्र वेदना के अनुभव से मूल शरीर को न छोडाकर आत्मप्रदेशों का शरीर से बाहर निकलना वेदना समुद्‍घात है । जैसे - सीता आदि के द्वारा पीड़ित रामचन्द्र आदि की चेष्टा हुई थी । वह चेष्टा वेदना समुद्‍घात है । (का.अ १७६)

२४. प्रश्न : कषाय समुद्‍घात किसे कहते हैं?
उत्तर : दूसरे के कारण या बाह्य और आभ्यन्तर दोनों निमित्तों के प्रकर्ष उत्पन्न क्रोधादि कषाय के कारण आत्मप्रदेशों का बाहर निकलना कषाय समुद्‍घात है । (रा.वा.१२) मूल शरीर को न छोड़ते हुए तीव्र कषाय के उदय से दूसरे के घात के लिए आत्मप्रदेशों का बाहर निकलना कषाय समुद्‍घात है । जैसे - संग्राम में सुभटों के लाल नेत्र आदि के द्वारा कषाय समुद्‍घात प्रत्यक्ष दिखलाई देता है । (का.अ. १७६) कषाय की तीव्रता से जीवप्रदेशों का अपने शरीर से तिगुने प्रमाण फैलने को कषाय समुद्‍घात कहते हैं । ( ध. ७/२९९) क्रोध-भय आदि के द्वारा जीवों के प्रदेशों का उत्कृष्टत: शरीर से तिगुने प्रमाण प्रसर्पण का नाम कषाय समुद्‍घात है । (ध. ४/२६)

२५. प्रश्न : मारणान्तिक समुद्‍घात किसे कहते हैं?
उत्तर : औपक्रमिक व अनुपक्रमिक रूप से होने वाले मरण के पूर्व या मरण ही है प्रयोजन जिसका ऐसे मरण के निमित्त से आत्मप्रदेशों का बाहर निकलना मारणान्तिक समुद्‍घात है । (रा.वा. १२) अपने वर्तमान शरीर को नहीं छोड्कर ऋजुगति द्वारा अथवा विग्रहगति द्वारा आगे जिसमें उत्पन्न होना है ऐसे क्षेत्र तक जाकर अन्तर्मुहूर्त तक रहने का नाम मारणान्तिक समुद्‍घात है । (द्रसं. १० टी. ३६०) मरण के अन्त में होने वाला तथा उत्तर भव की उत्पत्ति के स्थान पर्यन्त जीव के प्रदेशों का फैलना है लक्षण जिसका, वह मारणान्तिक समुद्‍घात है । (गो.जी.जी. १९९)

२६. प्रश्न : तैजस समुद्‍घात किसे कहते हैं?
उत्तर : जीवों के अनुग्रह या निग्रह करने में समर्थ तैजस शरीर की रचना होना तैजस समुद्‍घात है । (रा.वा. १२) तैजस शरीर के विसर्पण का नाम तैजस्क शरीर समुद्‍घात है । (ध. ४/२७)

२७. प्रश्न : वैक्रियिक समुद्‍घात किसे कहते हैं?
उत्तर : एकत्व पृथक् आदि नाना प्रकार की विक्रिया के निमित्त से शरीर और वचन के प्रचार, प्रहरण आदि की विक्रिया के अर्थ वैक्रियिक समुद्‍घात होता है । (सवा.१२) वैक्रियिक शरीर के उदयवाले देव और नारकी जीवों का अपने स्वाभाविक आकार को छोड्कर अन्य आकार से रहने तक का नाम वैक्रियिक समुद्‍घात है । ( ध. ४/२६) विविध ऋद्धियों के माहात्म्य से संख्यात व असंख्यात योजनों को शरीर से व्याप्त करके जीव प्रदेशों के अवस्थान को वैक्रियिक समुद्‍घात कहते हें । ( ध. ७/२९९) किसी प्रकार की विक्रिया उत्पन्न करने के लिए अर्थात् शरीर को छोटा-बड़ा या अन्य शरीर रूप करने के लिए मूल शरीर का त्याग न कर जो आत्मा के प्रदेशों का बाहर जाना है उसको 'विक्रिया' समुद्‍घात कहते हैं । (द्र.सं.टी. १०)

२८. प्रश्न : आहारक समुद्‍घात किसे कहते हैं?
उत्तर : अल्प हिंसा और सूक्ष्मार्थ परिज्ञान आदि प्रयोजनों के लिए आहारक शरीर की रचना के निमित्त आहारक समुद्‍घात होता है । (रा.वा. १२) 	हस्त प्रमाण सर्वांग सुन्दर, समचतुरस्र-संस्थान से युक्त, हंस के समान धवल, रस, रुधिर, मांस, मेदा, अस्थि, मज्जा और शुक इन सात धातुओं से रहित, विष-अग्नि एवं शस्त्रादि समस्त बाधाओं से मुक्त, वज्र, शिला, स्तम्भ, जल व पर्वतों में से गमन करने में दक्ष तथा मस्तक से उत्पन्न हुए शरीर से तीर्थंकर के पादमूल में जाने का नाम आहारक समुद्‍घात है ( ध. ७/३००) पद और पदार्थ में जिसको कुछ संशय उत्पन्न हुआ हो, उस परम ऋषि के मस्तक में से मूल शरीर को न छोड्कर निर्मल स्फटिक के रंग का एक हाथ का पुतला निकल कर अन्तर्मुहूर्त में जहाँ कहीं भी केवली को देखता है तब उन केवली के दर्शन से अपने स्थान में प्रवेश कर जावे सो आहारक समुद्‍घात है । (द्र.सं.१० टी)

२९. प्रश्न : केवली समुद्‍घात किसे कहते हैं?
उत्तर : जैसे मदिरा में फेन आकर शान्त हो जाता है उसी तरह समुद्‍घात में देहस्थ आत्म-प्रदेश बाहर निकलकर फिर शरीर में समा जाते हैं, ऐसा समुद्‍घात केवली करते हैं । (रा.वा. १२) दण्ड, कपाट, प्रतर और लोकपूरण रूप जीवप्रदेशों की अवस्था को केवली-समुद्‍घात कहते हैं । (ध. ७/३००) जब वेदनीय कर्म की स्थिति अधिक हो और आयुकर्म की अल्प, तब दोनों के स्थिति समीकरण के लिए केवली भगवान के केवली समुद्‍घात होता है । (रा.वा. १२)

३०. प्रश्न : आहारक एवं मारणान्तिक समुद्‍घात कौनसी दिशा में होता है ?
उत्तर : आहारक एवं मारणान्तिक समुद्‍घात एक दिशा में होते हैं, क्योंकि आहारक शरीर की रचना के समय श्रेणिगति होने के कारण एक ही दिशा में असंख्य आत्मप्रदेश निकलकर एक अरलि प्रमाण आहारक शरीर को बनाते हैं, अन्य क्षेत्र में समुद्‍घात के कारणों का अभाव होने से जिस नरकादि क्षेत्र में जीव की उत्पत्ति होनी है, उसी दिशा में मारणान्तिक समुद्‍घात के प्रदेश जाते हैं अन्य क्षेत्रों में नहीं, अत: ये दोनों समुद्‍घात एक दिशा में ही होते हैं । (रा.वा. १२)

३१. प्रश्न : शेष पाँच समुद्‍घात कौनसी दिशा में होते हैं ?
उत्तर : शेष पाँच (वेदना, कषाय, तैजस, वैक्रियिक, केवली) समुद्‍घात श्रेणि के अनुसार छहों दिशाओं में होते हैं । आत्मप्रदेशों का गमन आकाश श्रेणी के अनुसार होता है । अत: वेदना, कषायादि समुद्‍घात के निमित्त शरीर से बाहर निकले हुए आत्मप्रदेशों का ऊपर, नीचे, पूर्व, दक्षिण, पश्चिम, उत्तर इन छहों दिशाओं में गमन होता है । (रा.वा. १२)

३२. प्रश्न : वेदना आदि समुद्‍घात का समय कितना-कितना है ?
उत्तर : वेदना, कषाय, मारणान्तिक, तैजस, वैक्रियिक और आहारक इन छह समुद्‍घातों का काल असंख्यात समय है और केवली समुद्‍घात का काल आठ समय है । दण्ड, कपाट, प्रतर और लोकपूरण के चार समय और चार समयों में पुन: प्रतर, कपाट, दंड और स्व शरीर में प्रवेश, इस प्रकार आठ समय होते हैं । (रा.वा. १२)

३३. प्रश्न : कौन-कौनसे गुणस्थान में कौन-कौन सा समुद्‍घात होता है ?
उत्तर : प्रथम गुणस्थान से छठे गुणस्थान तक वेदना, कषाय तथा वैक्रियिक समुद्‍घात होता है, आगे नहीं होते हैं । मारणान्तिक समुद्‍घात पहले एवं दूसरे, चौथे, पाँचवें, छठे, सातवें, आठवें, नवें, १०वें, ११वें (उपशामकों) में होता है । तैजस एवं आहारक समुद्‍घात छठे गुणस्थान में ही होता है आगे-पीछे नहीं। (ध. ४/४७) केवली समुद्‍घात सयोगी केवली के ही होता है, अन्य स्थान पर नहीं । ( ध. ४/४६-४८)

३४. प्रश्न : चूलिका कितने प्रकार की होती है?
उत्तर : चूलिका पाँच प्रकार की है - जलगता, थलगता, मायागता, रूपगता और आकाशगता ।
<ul><li>जलगता चूलिका - यह जल में गमन, जलस्तम्भन के कारणभूत मन्त्र, तन्त्र और तपश्चरण रूप अतिशय आदि का वर्णन करती है ।
<li>स्थलगता चूलिका - यह पृथिवी के भीतर गमन करने के कारणभूत मंत्र, तंत्र और तपश्चरण रूप आश्चर्य आदि का तथा वास्तु विद्या और भूमि सम्बन्धी दूसरे शुभ- अशुभ कारणों का वर्णन करती है।
<li>मायागता चूलिका - यह इन्द्रजाल आदि के कारणभूत मंत्र और तपश्चरण का वर्णन करती है ।
<li>रूपगता चूलिका - सिंह, घोड़ा और हरिण आदि के स्वरूप के आकाररूप से परिणमन करने के कारणभूत मंत्र-तंत्र और तपश्चरण तथा चित्र-काष्ठ-लेप्य-लेन कर्म आदि के लक्षण का वर्णन करती है।
<li>आकाशगता चूलिका - आकाश में गमन करने के कारणभूत मंत्र, तंत्र और तपश्चरण का वर्णन
करती है । (ध. १/११४)</ul>

३५. प्रश्न : पद कितने प्रकार के होते हैं?
उत्तर : पद तीन प्रकार के होते हैं - (१) प्रमाण पद (२) मध्यम पद (३) अर्थ पद ।
<ul><li>प्रमाण पद - आठ अक्षर व इससे अधिक अक्षरों के समुदाय को प्रमाण पद कहते हैं । इससे अंग बाह्य श्रुत की संख्या कही जाती है जैसे अनुष्टुप्‌ श्लोक के प्रत्येक चरण में आठ- आठ अक्षर होते हैं ?
<li>मध्यम पद - अंग प्रविष्ट श्रुत की संख्या के निरूपण करने वाले पद हैं उनको मध्यम पद कहते हैं।
<li>अर्थ पद - जितने अक्षरों से कहने का अभिप्राय पूर्ण हो जाए उतने अक्षरों का एक अर्थपद होता है । इस पद के अक्षर नियत नहीं होते हैं । इससे अंग प्रविष्ट श्रुतज्ञान का विवेचन मध्यम पदों के द्वारा किया गया है ।</ul>

३६. प्रश्न : मध्यम पद की वर्ण संख्या कितनी है ?
उत्तर : मध्यम पद की वर्ण संख्या सोलह सौ चौंतीस करोड़ तेरासी लाख, सात हजार आठ- सौ अठासी (१६, ३४, ८३, ०७, ८८८) वर्ण हैं । (गो.जी. ३३६)

३७. प्रश्न : अंग बाह्य श्रुत में कितने अक्षर हैं ?
उत्तर : अंग बाह्य के वर्णों की संख्या से एक पद (मध्यम पद) भी नहीं बन पाता । इस अंग बाह्य श्रुत में तो आठ करोड़, एक लाख, आठ हजार, एक सौ पचहत्तर ही वर्ण होते हैं इसके समस्त श्लोकों की संख्या पच्चीस लाख तीन हजार तीन सौ अस्सी (२५, ०३, ३८०) तथा शेष पन्द्रह अक्षर प्रमाण है । (हरि. पु. १०/१२६-२८)

३८. प्रश्न : सम्पूर्ण अंग प्रविष्ट श्रुत के पदों की संख्या कितनी है ?
उत्तर : सम्पूर्ण अंग प्रविष्ट श्रुत के पदों की संख्या एक सौ बारह करोड़, तेरासी लाख अठावन हजार पाँच ( ११२, ८३, ५८, ००५) पद हैं । (गो.जी.३५०)

३१. प्रश्न : समस्त श्रुत के अपुनरुक्त अक्षरों का प्रमाण कितना है ?
उत्तर : सम्पूर्ण अंग प्रविष्ट एवं अंग बाह्य श्रुत के समस्त अक्षरों की संख्या एक लाख कोड़ा - कोड़ी, चौरासी हजार, चार सौ सडसठ करोड़, चवालीस लाख, सात सौ सैंतीस, पंचानवें लाख, इकावन हजार, छह सौ पन्द्रह ( १८४४६७४४०७३७०९५५१६१५) है । गो.जी.३५४)

४०. प्रश्न : आचारांगादि के पदों की संख्या किस प्रकार है ?
उत्तर : (१) आचारांग में १८००० पद (२) सूत्रकृतांग में ३६००० पद, (३) स्थानांग में ४२००० पद, (४) समवायांग में १,६४,००० पद (५) व्याख्याप्रज्ञप्ति में २,२८,००० पद (६) ज्ञातृधर्म-कथांग में ५,५६,००० पद (७) उपासकाध्ययनांग में ११,७०,००० पद (८) अन्त:कृद्दशांग में २३,२८,००० पद (९) अनुत्तरोपपादिक दशांग में १२,४४,००० पद (१०) प्रश्न व्याकरणांग में ९३,१६,००० पद (११) विपाक सूत्र में १८४,००,००० पद तथा दृष्टिवादांग में १,०८,६८,५६,००५ पद हैं इस प्रकार कुल मिलाकर १,१२,८३,५८,००५ पद हैं । (गो.जी.३५५-६०)

४१. प्रश्न : पूर्व गतों में कितने -कितने पद हैं ?
उत्तर : उत्पाद पूर्व में एक करोड़, अग्रायणी पूर्व में छ्यानवे लाख, वीर्यानुवाद पूर्व में सत्तर लाख, अस्ति-नास्ति प्रवाद में साठ लाख, ज्ञानप्रवाद में निनानवे लाख निनानवे हजार नौ सौ निनानवें, सत्य प्रवाद में एक करोड़ छह, आत्मप्रवाद में छब्बीस करोड़, कर्मप्रवाद में एक करोड़ अस्सीलाख, प्रत्याख्यानवाद में चौरासीलाख, विद्यानुवाद में एक करोड़ दस लाख, कल्याणवाद में छब्बीस करोड़, प्राणावाय प्रवाद में तेरह करोड़, क्रिया विशाल में नौ करोड़, लोकबिन्दुसार में बारह करोड़ पचास लाख पद हैं । (गो.जी.३६५-६६)

४२. प्रश्न : परिकर्म आदि में कितने-कितने पद हैं?
उत्तर : परिकर्म में चन्द्र प्रज्ञप्ति में ३६ लाख ५ हजार, सूर्य प्रज्ञप्ति में ५ लाख ३ हजार जम्बूद्वीप
प्रज्ञप्ति में ३ लाख २५ हजार, द्वीपसमुद्र प्रज्ञप्ति में ५२ लाख ३६ हजार तथा व्याख्या प्रज्ञप्ति में ८४ लाख ३६ हजार पद हैं ।
	सूत्र में ८८ लाख, प्रथमानुयोग में ५ हजार पद हैं ।
	चूलिका में, जलगता आदि पाँचों चूलिकाओं में २ करोड़ ९ लाख ८९ हजार २ सौ हैं । अत : इनको ५ से गुणा करने पर कुल १० करोड़ ४९ लाख ४६ हजार पद हैं । (गो.जी.३६३- ६४)

४३. प्रश्न : आचारांगादि के पदों की समीक्षा किस प्रकार है ?
उत्तर : मुनियों के आचरण का वर्णन करने वाले आचारांग से गृहस्थों के आचरण का वर्णन करने वाले सातवें उपासकाध्ययनांग में पैंसठ (६५) गुणे पद हैं । अर्थात् आचारांग पदों को पैंसठ से गुणा करने पर उपासकाध्ययनांग के पदों का प्रमाण आता है । आचारांग के सम्पूर्ण पदों से ५१३ ५/९ गुणे पदों के द्वारा उपसर्ग करके समाधिमरण से शरीर का त्याग कर विजय आदि विमानों में उत्पन्न होने वाले मुनियों का वर्णन नौवें अनुत्तरोपपादिक दशांग में है तथा आचारांग के पदों से १०२२ २/९ गुणे पदों के द्वारा शुभाशुभ कर्मों के उदय और उनके फलों का वर्णन ग्यारहवें विपाकसूत्र में किया है । शेष पदों की समीक्षा आगम से जाननी चाहिए ।

४४. प्रश्न : समस्त श्रुतज्ञान के अक्षरों का प्रमाण कितना है?
उत्तर : समस्त श्रुतज्ञान १ लाख ८४ हजार ४ सौ ६७ कोड़ा कोड़ी, ४४ लाख ७ हजार ३ सौ ७० करोड़, ९५ लाख ५१ हजार ६ सौ १५ अक्षर प्रमाण है । १८४ शंख, ४६ पद्म ७४ नील, ४० खरब, ७३ अरब ७० करोड़, ९५ लाख,. ५१ हजार ६१५ प्रमाण श्रुतज्ञान के अक्षर हैं । (गो.जी.३५५)

४५. प्रश्न : दृष्टिवाद अंग में कितने पद हैं एवं वे ग्यारह अंगों के पदों से कितने गुणे अधिक हैं ?
उत्तर : दृष्टिवाद के परिकर्म में १,८१,५०००, सूत्र में ८८ लाख, प्रथमानुयोग ५ हजार, पूर्वगत के ९५ करोड़ ५० लाख ५ और पाँचवें चूलिका के १० करोड़ ४९ लाख ४६ हजार पद हैं, इन सबका योग १ अरब ८ करोड़ ६८ लाख ५६ हजार ५ पद प्रमाण हैं । (गो.जी.३६४-६५)
	इनमें यदि ग्यारह अंगों के ४ करोड़ १५ लाख २ हजार पद प्रमाण पदों का भाग दिया तो १०८६८५६००५ / ४१५०२०००= २६ गुणे से कुछ अधिक आता है अर्थात् ग्यारह अंगों के पदों से बारहवें अंग के पद कुछ अधिक २६ गुणे है ।

४६. प्रश्न : अंग प्रविष्ट श्रुतज्ञान के पदों की प्राप्ति कैसे होती है?
उत्तर : सम्पूर्ण श्रुत के एक कम इकट्ठी प्रमाण अपुनरुक्त अक्षरों में मध्यम पद प्रमाण संख्या का भाग देने पर अंगप्रविष्ट श्रुतज्ञान के पदों की प्राप्ति होती है ।
<b>१८४४६७४४०७३७०९५५१६१५ / १६,३४,८४,०७,८८८ = अंग प्रविष्ट श्रुत के पद ।</b>

४७. प्रश्न : क्या श्रुतज्ञान भी सम्पूर्ण पदार्थो को जान सकता है ?
उत्तर : हाँ, द्वादशांग और चौदह पूर्व रूप परमागम संज्ञावाला द्रव्यश्रुत है, वह मूर्त्त और अमूर्त्त दोनों प्रकार के द्रव्यों के ज्ञान के विषय में परोक्ष भी व्याप्ति ज्ञान रूप से केवलज्ञान के सदृश है, ऐसा अभिप्राय है । (पं.का.ता.९९)
	स्याद्वाद और केवलज्ञान में तत्वों को जानने में मात्र साक्षात् (प्रत्यक्ष) एवं असाक्षात् (परोक्ष) ही भेद है । इन दोनों में से एक हो और एक अन्यतम न हो तो वह अवस्तु ठहरे । (आ. मी. १०५) वे विचित्र गुण पर्यायों सहित समस्त पदार्थ श्रमणों को स्वयमेव ज्ञेयभूत होते हैं, क्योंकि श्रमण विचित्र गुण पर्याय वाले सर्व द्रव्यों में व्यापक अनेकान्तात्मक श्रुत ज्ञानोपयोग रूप होकर परिणमित होते हैं । इसलिए कहा गया है कि आगम चक्षु वालों को कुछ अदृश्य नहीं है । (प्रसा. ता. २३५)

४८. प्रश्न : श्रुतज्ञान समस्त पदार्थों को नहीं जानता है, क्योंकि वचन के अगोचर ऐसे जीवादि पदार्थों के अनन्तवें भाग प्रज्ञापनीय अर्थात् तीर्थंकर की सातिशय दिव्यध्वनि में प्रतिपाद्य (प्रतिपादन करने योग्य) होते हैं तथा प्रज्ञापनीय पदार्थों के अनन्तवें भाग द्वादशांग के विषय होते हैं, ऐसा वचन है ?
उत्तर : इस शंका के उत्तर में कहते हैं कि समस्त पदार्थों का अनन्तवाँ भाग द्रव्य श्रुतज्ञान का विषय भले ही हो, किन्तु भाव श्रुतज्ञान का विषय समस्त पदार्थ हैं क्योंकि ऐसा माने बिना तीर्थंकरों के वचनातिशय का अभाव होगा । (ध. पु. ९/५७)

४९. प्रश्न : श्रुतज्ञान के अंगबाह्म एवं अंगप्रविष्ट भेद किस कारण से हैं ?
उत्तर : ये अंगबाह्य एवं अंगप्रविष्ट भेद वक्ता विशेष कृत हैं । (सर्वा. २११)

५०. प्रश्न : इन दोनों की प्रमाणता किस प्रमाण से सिद्ध है ?
उत्तर : वक्ता तीन प्रकार के हैं - (१) सर्वज्ञ (२) श्रुतकेवली (३) आरातीय ।
	इनमें से परम ऋषि <b>सर्वज्ञ</b> उत्कृष्ट और अचिन्त्य केवलज्ञान रूपी विभूति विशेष से युक्त हैं । इस कारण उन्होंने अर्थ रूप से आगम का उपदेश दिया, वे सर्वज्ञ प्रत्यक्षदर्शी और दोषमुक्त हैं इसलिए प्रमाण हैं।
	सर्वज्ञ के साक्षात् (शिष्य और बुद्धि के अतिशय रूप ऋद्धि से युक्त गणधर, <b>श्रुतकेवलियों</b> ने अर्थ रूप आगम का स्मरण कर अंग और पूर्व ग्रन्थों की रचना की। सर्वज्ञदेव की प्रमाणता के कारण ये भी प्रमाण हैं।
	<b>आरातीय</b> आचार्यों ने कालदोष से जिनकी आयु, मति और बल घट गया है ऐसे शिष्यों का उपकार करने के लिए दशवैकालिक आदि ग्रन्ध रचे । जिस प्रकार क्षीरसागर का जल घट में भर लिया जाता है उसी प्रकार ये ग्रंथ भी अर्थ रूप से वे ही हैं इसलिए प्रमाण हैं । (सर्वा.२११)

५१. प्रश्न : श्रुतज्ञान अनादिनिधन कहा है, ऐसी अवस्था में उसे मतिपूर्वक कैसे मान सकते हैं ?
उत्तर : यह कोई दोष नहीं है, क्योंकि द्रव्य आदि सामान्य की अपेक्षा से श्रुत को अनादि-निधन कहा है । किसी पुरुष ने कहीं और कभी किसी भी प्रकार से उसे किया नहीं है । हाँ, उन्हीं द्रव्य आदि विशेष नय की अपेक्षा उसका आदि और अन्त सम्भव है । इसलिए वह मतिपूर्वक होता है, ऐसा कहा जाता है । जैसे कि अंकुर बीजपूर्वक होता है, .फिर भी वह सन्तान की अपेक्षा अनादि-निधन है । दूसरे, जो यह कहा है कि पुरुष का कार्य होने से वह अप्रमाण है सो अपौरुषेयता प्रमाणता का कारण नहीं है । यदि अपौरुषेयता को प्रमाणता का कारण माना जाय तो जिसके कर्त्ता का स्मरण नहीं होता ऐसे चोरी आदि के उपदेश भी प्रमाण हो जाएँगे । (रा.वा. ७) प्रत्यक्ष आदि ज्ञान अनित्य होकर भी यदि प्रमाण माने जाते हैं तो इसमें क्या विरोध है । (सर्वा.२०७)

५२. प्रश्न : सूत्र में 'श्रुत' शब्द किस अर्थ को सूचित करता है ?
उत्तर : सूत्र में दिये गये श्रुत शब्द से मुख्य रूप से श्रुतज्ञान का ग्रहण करना चाहिए एवं उपचार से शब्दात्मक श्रुत क्रो ग्रहण करना चाहिए । (श्लो. ३/५९८-९९)

५३. प्रश्न : मतिज्ञान सदृश ही श्रुतज्ञान होता है, ऐसा मानना चाहिए क्योंकि कारण सदृश ही कार्य होता है ?
उत्तर : ऐसा एकान्त नियम नहीं है क्योंकि कथंचित् कारण सदृश कार्य नहीं भी होता है । जैसे - घट कथंचित् मिट्टी पिण्ड सदृश नहीं है । जिस प्रकार मिट्टी पिण्ड अजीव और अज्ञानयुक्त है और घट द्रव्य भी अजीव और अज्ञान युक्त है । अत: अजीव और अज्ञान युक्त की अपेक्षा मिट्टी कारण सदृश ही घट रूप कार्य हुआ है परन्तु घट पिण्ड, घट का आकार, जलधारण आदि क्रिया रूप पर्याय की अपेक्षा मिट्टी रूप कारण सदृश घट रूप कार्य नहीं है । यदि सर्वथा एकान्त से कारण सदृश ही कार्य होता है, ऐसा मानते हैं तो मिट्टी के पिण्ड में जैसे जल नहीं भर सकते वैसे घट में भी जलधारण व्यापार नहीं होना चाहिए । उसी प्रकार श्रुत सामान्य की दृष्टि से कारण सदृश ही कार्य होता है । अर्थात् मतिज्ञान एवं श्रुतज्ञान एक हैं किन्तु नाना प्रकार की प्ररूपणा के सामर्थ्य वाली ज्ञानग्रहण पर्याय की दृष्टि से कारण सदृश कार्य नहीं है, ऐसा समझना चाहिए । (रा.वा. ५)

५४. प्रश्न : मतिज्ञान पूर्वक श्रुतज्ञान होता है, इस लक्षण में अव्याप्ति दोष आता है क्योंकि श्रुतज्ञान पूर्वक भी श्रुतज्ञान देखा जाता है ?
उत्तर : जहाँ श्रुतज्ञान पूर्वक श्रुतज्ञान होता है वहाँ प्रथम श्रुतज्ञान को उपचार से मतिज्ञान माना गया है । क्योंकि श्रुतज्ञान मतिज्ञान पूर्वक ही होता है । यह नियम है ।
	अथवा - पूर्व शब्द व्यवहित पूर्व को ही कहता है जैसे 'मथुरा से पटना पूर्व में है' यहाँ अनेक नगरों से व्यवहित भी पटना पूर्व में कहा जाता है उसी प्रकार साक्षात् या परम्परा मतिज्ञान से उत्पन्न होने वाला श्रुतज्ञान भी मतिपूर्वक ही कहलाता है अत: यह लक्षण अव्याप्ति दोष से दूषित नहीं है । (रा.वा.१०)

५५. प्रश्न : क्या श्रुतज्ञान की उत्पत्ति में भी उपादान एवं निमित्त दोनों कारण होते हैं ?
उत्तर : हाँ, श्रुतज्ञान की उत्पत्ति में अन्तरंग उपादान कारण श्रुतज्ञानावरण कर्म का प्रकर्ष क्षयोपशम है तथा निमित्त कारण मतिज्ञान है क्योंकि श्रुतज्ञान मतिज्ञान पूर्वक होता है । (सर्वा. २०६)

५६. प्रश्न : श्रुतज्ञान अनादिनिधन है या अनादि-सान्त ?
उत्तर : यह सम्पूर्ण श्रुत द्रव्यार्थिक नय की दृष्टि से किसी के द्वारा रचित नहीं होने से अनादि-निधन है और पर्यायार्थिक नय की दृष्टि से अनुवाद द्वार से रचित कृतक होने से सादि-सान्त भी है ।(सुख बो.त.वृ.४४)

५७. प्रश्न : प्रथमोपशम सम्यग्दर्शन के साथ ही ज्ञान की उत्पत्ति होती है अत: श्रुतज्ञान मतिज्ञान पूर्वक कैसे हो सकता है ?
उत्तर : यह कहना ठीक नहीं है, क्योंकि ज्ञान में समीचीनता सम्यग्दर्शन के निमित्त से प्राप्त होती है । इन दोनों का आत्मलाभ तो क्रम से ही होता है, इसलिए श्रुतज्ञान मतिज्ञान पूर्वक होता है । इस कथन का व्याघात नहीं है । (सर्वा. २०८)

५८. प्रश्न : अर्थलिंगज श्रुतज्ञान कितने प्रकार का होता है ?
उत्तर : अर्थलिंगज श्रुतज्ञान बीस प्रकार का होता है -
(१) पर्याय (२) पर्याय समास (३) अक्षर (४) अक्षर समास (५) पद (६) पद समास (७) संघात (८) संघात-संघात (९) प्रतिपत्ति (१०) प्रतिपत्ति-समास (११) अनुयोग (१२) अनुयोग समास (१३) प्राभृत-प्राभृत (१४) प्राभृत-प्राभृत समास (१५) प्राभृत (१६) प्राभृत सम्रास (१७) वस्तु (१८) वस्तु समास (११) पूर्व (२०) पूर्व समास । (श्रु.भ ५-६)
(१) <b>पर्याय</b> - सूक्ष्म निगोदिया लब्ध्यपर्याप्तक के जो सबसे जघन्य ज्ञान होता है उसको पर्याय ज्ञान कहते हैं ।
(२) <b>पर्याय समास</b> - अनक्षरात्मक श्रुतज्ञान में असंख्यात लोक प्रमाण षट्स्थान होते हैं, ये सब ही पर्यायसमास ज्ञान के भेद हैं ।
(३)<b> अक्षर ज्ञान</b> - अन्त के उर्वंक का अर्थाक्षर समूह में भाग देने से जो लब्ध आवे उसको अन्त के उर्वंक से गुणा करने पर अर्थाक्षर ज्ञान का प्रमाण होता हैं ।
(४) <b>अक्षर समास</b> - अक्षर ज्ञान के ऊपर और पदज्ञान के पूर्व तक जितने ज्ञान के विकल्प हैं वे सब अक्षर समास ज्ञान के भेद हैं ।
(५)<b> पद ज्ञान</b> - अक्षर ज्ञान के ऊपर क्रम से एक-एक अक्षर की वृद्धि होते-होते जब संख्यात अक्षरों की वृद्धि हो जाय तब पद नामक श्रुतज्ञान होता है ।
(६) <b>पदसमास ज्ञान</b> - एक पद के ऊपर और संघातनामक ज्ञान के पूर्व जितने ज्ञान के भेद हैं वे सब पदसमास के भेद हैं ।
(७) <b>संघात ज्ञान</b> - एक पद के आगे भी क्रम से एक-एक अक्षर की वृद्धि होते-होते संख्यात हजार पदों की वृद्धि हो जाय उसको संघातनामक श्रुतज्ञान कहते हैं ।
(८) <b>संघात समास</b> - संघात और प्रतिपत्ति श्रुतज्ञान के मध्य में ज्ञान के जितने विकल्प हैं उतने ही संघात समास के भेद हैं ।
(९) <b>प्रतिपत्ति ज्ञान</b> - चार गति में से एक गति का निरूपण करने वाले संघात श्रुतज्ञान के ऊपर पूर्व की तरह क्रम से एक-एक अक्षर की तथा पदों और संघातों की वृद्धि होते-होते जब संख्यात हजार संघात की वृद्धि हो जाय तब एक प्रतिपत्ति नामक श्रुतज्ञान होता है ।
(१०) <b>प्रतिपत्ति समास</b> - अनुयोग के पहले और प्रतिपत्ति ज्ञान के ऊपर सम्पूर्ण प्रतिपत्ति समास ज्ञान के भेद हैं ।
(११) <b>अनुयोग</b> - चारों गतियों के स्वरूप का निरूपण करने वाले प्रतिपत्ति ज्ञान के ऊपर क्रम से पूर्व की तरह एक-एक अक्षर की वृद्धि होते-होते जब संख्यात हजार प्रतिपत्ति की वृद्धि हो जाय तब एक अनुयोग श्रुतज्ञान होता है ।
(१२) <b>अनुयोग समास</b> - प्राभृत-प्राभृत ज्ञान के पहले और अनुयोग ज्ञान के ऊपर जितने ज्ञान के विकल्प हैं वे सब अनुयोग समास के भेद जानना ।
(१३) <b>प्राभृत-प्राभृत</b> - चौदह मार्गणाओं का निरूपण करने वाले अनुयोग ज्ञान के ऊपर पूर्वोक्त क्रम के अनुसार एक-एक अक्षर की वृद्धि होते-होते जब चतुरादि अनुयोगों की वृद्धि हो जाय तब प्राभृत-प्राभृत श्रुतज्ञान होता है ।
(१४)<b> प्राभृत-प्राभृत समास</b> - प्राभृत के पहले और प्राभृत-प्राभृत के ऊपर जितने ज्ञान के विकल्प हैं वे सब ही प्राभृत-प्राभृत समास के भेद जानना ।
(१५)<b> प्राभृत</b> - प्राभृत-प्राभृत ज्ञान के ऊपर पूर्वोक्त क्रम से एक-एक अक्षर की वृद्धि होते-होते जब चौबीस प्राभृत-प्राभृत की वृद्धि हो जाय तब एक प्राभृत श्रुतज्ञान होता है ।
(१६) <b>प्राभृत समास</b> - वस्तु ज्ञान के पहले और प्राभृत ज्ञान के ऊपर जितने विकल्प हैं वे सब प्राभृत समास ज्ञान के भेद हैं ।
(१७) <b>वस्तु</b> - पूर्वोक्त क्रमानुसार प्राभृतज्ञान के ऊपर एक-एक अक्षर की वृद्धि होते-होते जब क्रम से बीस प्राभृत की वृद्धि हो जाय तब एक वस्तु अधिकार पूर्ण होता है ।
(१८) <b>वस्तु समास</b> - वस्तु श्रुत के ऊपर एक-एक अक्षर की वृद्धि लिये अनुक्रम से पद आदि वृद्धि करते हुए क्रम से दश आदि वस्तु की वृद्धि होते हुए उनमें से एक-एक अक्षर घटाने तक वस्तु समास के भेद जानने चाहिए ।
(१९) <b>पूर्व</b> - वस्तु समास के अन्तभेद में एक अक्षर मिलाने पर चौदह पूर्व नाम का श्रुतज्ञान होता है।
(२०) <b>पूर्व समास</b> - पूर्व ज्ञान से आगे पूर्व समास ज्ञान होता है ।

५१. प्रश्न : प्रथमानुयोग किसे कहते हैं ?
उत्तर : धर्मबुद्धि गृहस्थ जिससे अपना सिद्धान्त भली भांति जानता है, वह प्रथमानुयोग है, जो पुराण और चरित के आधार वाला है । (य.ति.च. ८/४५९) जिसमें एक पुरुष से सम्बन्ध रखने वाली कथा होती है, उसे <b>चरित</b> कहते हैं ।
	प्रथमानुयोग में २ लाख करोड़ ५५ हजार करोड़ ४४२ करोड़ ३१ लाख ७ हजार ५ सौ श्लोक है । (महा पु. २/१०९-११०)
	<b>पुराण</b> - त्रेसठ शलाका पुरुषों से सम्बन्ध रखने वाली कथा होती है उसे पुराण कहते हैं । चरित और पुराण, दोनों ही प्रथमानुयोग शब्द से कहे जाते हैं । यह प्रथमानुयोग कल्पित अर्थ का वर्णन न कर परमार्थ विषय का वर्णन करता है इसलिए इसे अर्थाख्यान कहते हैं । इसके पढ़ने और सुनने वाले जीवों को पुण्यबंध होता है, इसलिए इसे पुण्य कहते हैं । इसके अलावा यह प्रथमानुयोग बोधि अर्थात् (रत्नत्रय की प्राप्ति और समाधि, धर्म और शुक्ल ध्यान की प्राप्ति का निधान है । सम्यग्ज्ञान ऐसे प्रथमानुयोग को जानता है । (र.क. ४३)
	तीर्थंकर, चक्रवर्ती, अर्धचक्री और बलभद्र आदि महापुरुषों के कथानकों को प्रथमानुयोग कहते हैं । यह गुण-दोष की परीक्षा करता है । (गुण. श्रा. २/७)
	दृष्टिवाद के तीसरे भेद अनुयोग में पाँच हजार पद हैं तथा इसके अवान्तर भेद प्रथमानुयोग में त्रेसठ शलाका पुरुषों के पुराण का वर्णन है । (हरि. पु. १०/७१)
	प्रथमानुयोग अर्थाधिकार पाँच हजार पदों के द्वारा पुराणों का वर्णन करता है । (ध.१/११३)

६०. प्रश्न : करणानुयोग किसे कहते हैं ?
उत्तर : लोक-अलोक के विभाग को, युगों के परिवर्तन को तथा चारों गतियों को दर्पण के समान प्रगट करने वाले करणानुयोग को सम्यग्ज्ञान जानता है ।
	जिस प्रकार सम्यक् श्रुतज्ञान प्रथमानुयोग को जानता है उसी प्रकार करणानुयोग को भी जानता है । करणानुयोग में लोक - अलोक का विभाग तथा पंचसंग्रह आदि का समावेश होता है । यह करणानुयोग दर्पण के समान है । जिस प्रकार दर्पण मुख आदि के यथार्थ स्वरूप का प्रकाशक होता है उसी प्रकार करणानुयोग भी अपने विषय का प्रकाशक होता है । करणानुयोग लोक और अलोक के विभाग, युगों के पीरवर्तन और चार गतियों के स्वरूप को प्रकाशित करने के लिए दर्पण के समान है । जहाँ तक जीव आदि पदार्थ देखे जाते हैं उसे लोक कहते हैं । यह लोक ३४३ राजू प्रमाण है । इससे विपरीत अनन्त प्रमाण से विशिष्ट जो शुद्ध पर-द्रव्यों के संसर्ग से रहित आकाश है वह अलोक कहलाता है । उत्सर्पिणी आदि काल के भेदों को युग कहते हैं । उनका सुषमासुषमा आदि छह कालों में जो परिणमन होता है उसे युगपरिवर्तन कहते हैं । नरक आदि चार गतियाँ हैं । करणानुयोग इन सबका विशद वर्णन करता है । (र.क.श्रा.टी. ४४) त्रिलोकसार में तीर्थंकरों का अन्तराल और लोक विभाग आदि व्याख्यान हैं । ऐसे ग्रन्थ करणानुयोग रूप जानने चाहिए । (द्र.सं.टी. ४२)

६१. प्रश्न : चरणानुयोग किसे कहते हैं ?
उत्तर : चारित्र का प्रतिपादन करने वाले आचाराङ्ग आदि शास्त्र चरणानुयोग शास्त्र कहलाते हैं । इन शास्त्रों में गृहस्थ और मुनियों के चारित्र की उत्पत्ति, वृद्धि और रक्षा के कारणों का वर्णन रहता है ।
सम्यक् श्रुतज्ञान इन सब शास्त्रों को विशेष रूप से जानता है । (र.क.श्रा.टी. ४५)
	यह मेरा अनुष्ठान (अणुव्रत या महाव्रत) है और उसके संरक्षण व संवर्धन का यह क्रम है, इस प्रकार आत्मा के चारित्र का निरूपण जिसमें किया गया है वह चरणानुयोग है । (य.ति.च. ८/४६१)
	उपासकाध्ययन आदि में श्रावक का धर्म और मूलाचार, भगवती आराधना आदि में यति का धर्म जहाँ मुख्यता से कहा गया है, वह दूसरा चरणानुयोग कहा जाता है । (द्र.सं.टी.४२)

६२. प्रश्न : द्रव्यानुयोग किसे कहते हैं ?
उत्तर : द्रव्यानुयोग रूपी दीपक जीव, अजीव प्रमुख तत्वों को, पुण्य और पाप को, बन्ध और मोक्ष को (तथा चकार से आसव, संवर और निर्जरा को) भावश्रुत ज्ञान रूप प्रकाश को फैलाता हुआ विस्तृत करता है । (र.क.श्रा. ४६)
	जिसमें शुद्ध-अशुद्ध स्वभाव वाले जीवादि षड्‍ द्रव्यों का निरूपण किया गया है वह द्रव्यानुयोग कहा गया है । (गु. श्रा. २/१०)
	सत्प्ररूपण में जो पदार्थों का अस्तित्व कहा गया है उनके प्रमाण का वर्णन द्रव्यानुयोग करता है । यह लक्षण अनुयोगद्वारों के अन्तर्गत द्रव्यानुयोग का है । समयसार आदि प्राभृत और तत्वार्थ सूत्र तथा सिद्धान्त आदि शास्त्रों में मुख्यता से शुद्ध-अशुद्ध जीव आदि छह द्रव्य का जो वर्णन किया गया है वह द्रव्यानुयोग कहलाता है । (द्र.सं.टी. ४२)

६३. प्रश्न : श्रुतज्ञान के पर्यायवाची नाम कौन-कौन से हैं?
उत्तर : प्रावचन, प्रवचनीय, प्रवचनार्थ, गतियों में मार्गणता, आत्मा, परम्परा, लब्धि, अनुत्तर, प्रवचन, प्रवचनी, प्रवचनाद्धा, प्रवचन सन्निकर्ष, नयविधि, नयान्तरविधि, भंगविधि, भंगविधिविशेष, पृच्छाविधि, पृच्छाविधिविशेष, तत्त्व, भूत, भव्य, भविष्य, अवितथ, अविहत, वेद, न्याय, शुद्ध, सम्यग्दृष्टि, हेतुवाद, नयवाद, प्रवरवाद, मार्गवाद, श्रुतवाद, परवाद, लौकिकवाद, लोकोत्तरीयवाद, अग्रय, मार्ग, यथानुमार्ग, पूर्व, यथानुपूर्व और पूर्वातिपूर्व में श्रुतज्ञान के पर्याय नाम हैं । (ध.१३/२८०)
