भव-प्रत्यय:-अवधि:-देव-नारकाणाम् ।
(भवप्रत्यय:) भव ही है कारण जिसमें ऐसा (अवधि:) अवधिज्ञान (देवनारकाणां) देव और नारकियों के होता है ।
अर्थ - भवप्रत्यय अवधिज्ञान देव और नारकियों के होता है ।

१. प्रश्न : यह सूत्र किस फल की सिद्धि के लिए लिखा है ?
उत्तर : स्वामी भेद की अपेक्षा न करते हुए अवधिज्ञान के बहिरंग कारणों का कथन करने के लिए आचार्य महाराज ने इस सूत्र का प्रज्ञापन किया है । (श्लो. ४/२) परोक्षज्ञान का वर्णन कर दिया है । अब प्रत्यक्षज्ञान का वर्णन करना चाहिए । देश-प्रत्यक्ष और सकल प्रत्यक्ष के भेद से प्रत्यक्ष दो प्रकार का है । अवधिज्ञान और मनःपर्ययज्ञान देशप्रत्यक्ष हैं, केवलज्ञान सर्वप्रत्यक्ष है । आत्मप्रसाद की विशेषता होने पर सार्थक नाम होने से अवधिज्ञान है । इसका लक्षण द्रव्य, क्षेत्र, काल की मर्यादा से वस्तु को जानना है । अवधिज्ञान दो प्रकार के हैं, गुणप्रत्यय और भवप्रत्यय । इनमें से भवप्रत्यय अवधिज्ञान का निरूपण इस सूत्र के द्वारा किया गया है । (रा.वा. २/२०)

२. प्रश्न : भव किसे कहते हैं ?
उत्तर : आयु नामकर्म के उदय का निमित्त पाकर जो जीव कीं पर्याय होती है, उसे भव कहते हैं । (सर्वा. २१३) उत्पन्न होने के प्रथम समय से लेकर अन्तिम समय तक जो विशेष अवस्था रहती हैं, उसे भव कहते हें । ( ध.पु. १५/६-७)
आत्मा की जो पर्याय आयु नामकर्म के उदय विशेष तथा शेष कारणों की अपेक्षा से उत्पन्न होती है वह साधारण लक्षण भव कहलाती है । (रा.वा. १)
नामकर्म एवं आयु कर्म के उदय की अपेक्षा रखने वाले जीव की पर्याय को भव कहते हैं । (श्लो. ४/२)

३. प्रश्न : भवप्रत्यय अवधिज्ञान किसे कहते हैं ?
उत्तर : प्रत्यय, कारण और निमित्त ये एकार्थवाची नाम हैं । जिस अवधिज्ञान के होने में भवनिमित्त है वह भवप्रत्यय अवधिज्ञान है । (सर्वा.२१३)

४. प्रश्न : यदि भव मात्र ही अवधिज्ञान का कारण है तो देव-नारकियों में उत्पन्न होने के प्रथम समय में ही अवधिज्ञान उत्पन्न क्यों नहीं होता है ?
उत्तर : यह कोई दोष नहीं है क्योंकि छह पर्याप्तियों से पर्याप्त भव को ही यहाँ अवधिज्ञान की उत्पत्ति का कारण माना गया है । (ध. १३-२९०)

५. प्रश्न : भव प्रत्यय अवधिज्ञान किस-किसके होता है ?
उत्तर : भव प्रत्यय अवधिज्ञान देव, नारकियों एवं तीर्थंकरों के पाया जाता है । (यद्यपि तीर्थंकर कोई भव नहीं है तथापि तीर्थंकर नरक या स्वर्ग से आकर ही उत्पन्न होते हैं । नरक व स्वर्ग में भवप्रत्यय अवधिज्ञान होता है और वह भवप्रत्यय अवधिज्ञान उनके साथ आता है । इसलिए पंच कल्याणक वाले
तीर्थंकरों के भव प्रत्यय अवधिज्ञान कहा जाता है) । # (गो. जी. ३७१)
.........
# तीर्थंकरों का अवधिज्ञान भवप्रत्यय न होकर भवान्तरायात अवधिज्ञान होता है । क्योंकि वे या तो स्वर्ग से आकर या नरक से आकर जन्म धारण करते हैं, सो सम्यग्दर्शन और अवधिज्ञान युक्त ही जन्म लेते हैं, न कि यहाँ पर अवधिज्ञान
प्राप्त करते हैं ।

६. प्रश्न : देव-नारकियों के भव ही अवधिज्ञान का कारण है तो क्या उनके अवधि ज्ञानावरण कर्म का क्षयोपशम नहीं होता है ?
उत्तर : ऐसा नहीं है, देव और नारकियों के जन्म लेते ही अवधिज्ञानावरण का क्षयोपशम हो ही जाता है । जैसे - पक्षियों का गमन । जैसे आकाश के रहने पर ही पक्षी उड़ सकता है उसी प्रकार अन्तरंग हेतु अवधिज्ञानावरण का क्षयोपशम होने पर 'भव' बाह्य निमित्त होता है । यदि सर्वथा भव ही निमित्त होता तो सबके समान रूप से अवधिज्ञान होता । परन्तु देव-नारकियों में अपने-अपने क्षयोपशम के अनुसार अवधिज्ञान में आगम में तरतमता स्वीकार की गयी है । (रा.वा.३-४)

७. प्रश्न : यदि क्षयोपशम के अनुसार देव-नारकियों के अवधिज्ञान में तरतमता पाई जाती है तो भव को कारण क्यों कहा ?
उत्तर : जैसे तिर्यंच और मनुष्यों में अहिंसादिव्रत अवधिज्ञान के कारण हैं वैसे देव-नारकियों में अहिंसादि व्रत नियम कारण नहीं हैं । क्योंकि उनके तो उस पर्याय के कारण ही क्षयोपशम प्रगट हो जाता है इसलिए देव-नारकियों के भव बाह्य साधन है- प्रधान नहीं । (रा.वा.५)

८. प्रश्न : देव-नारकियों के अवधिज्ञान को भवप्रत्यय अवधिज्ञान क्यों कहते हैं ?
उत्तर - देव-नारकियों के भव के आश्रय से क्षयोपशम की सिद्धि हो जाती है ऐसा समझ कर भव प्रधान कारण है, ऐसा उपदेश दिया जाता है । जैसे-पक्षियों का आकाश में गमन करना भवनिमित्तक होता है, शिक्षा गुण की अपेक्षा से नहीं होता, वैसे ही देव-नारकियों के व्रत-नियमादि के अभाव में भी अवधिज्ञान होता है इसलिए इसे भव-निमित्तक कहते हैं । यदि ऐसा न माना जाय तो भव तो सबके साधारण रूप से पाया जाता है । अत: सबके अवधिज्ञान के होने में विशेषता नहीं रहेगी । परन्तु वहाँ पर अवधिज्ञान न्यूनाधिक कहा ही जाता है, इससे ज्ञात होता है कि वहाँ पर अवधिज्ञान होता तो क्षायोपशमिक ही है पर वह क्षयोपशम भव के निमित्त से प्राप्त होता है अत: उसे भवप्रत्यय कहते हैं । (सर्वा. २१३)

९. प्रश्न : क्या सभी देव-नारकियों के अवधिज्ञान होता है ?
उत्तर : ऐसा नहीं है क्योंकि यहाँ सम्यग्दर्शन का अधिकार है । सम्यग्दर्शन-सम्यग्ज्ञान ' इस सूत्र की अनुवृत्ति है इसलिए उसका सम्बन्ध है अत: सम्यग्दृष्टियों के अवधिज्ञान होता है और मिथ्यादृष्टियों के विभंगावधि होती है, ऐसा जानना चाहिए । अथवा - आगे कहे जाने वाले सूत्र "मतिश्रुतावधयो 
विपर्ययश्च" (३१) का सम्बन्ध होने से भी सभी देव-नारकियों के अवधिज्ञान का प्रसंग नहीं आता । अथवा - आगे कहे जाने वाले सूत्र ३१ से विशेष प्रतिपत्ति होती है । (रा.वा.६)

१०. प्रश्न : सूत्र में नारकियों को पहले रखना चाहिए क्योंकि आगम में सत्-संख्यादि प्ररूपणाओं में नारकियों की प्ररूपणा प्रथम की गई है ।
उत्तर : ऐसा कथन समुचित नहीं है, क्योंकि समास करते समय जो शब्द अल्प स्वर वाला और पूज्य होता है उसका व्याकरण के अनुसार पूर्व में प्रयोग किया जाता है । देव शब्द में दोनों ही लक्षण प्राप्त हैं अत: अल्पस्वर और पूज्य होने से समास से देव शब्द का पूर्व में प्रयोग करना उचित ही है । आगम में तो क्रम से गतियों का निरूपण है वहाँ नियम की अपेक्षा नहीं है । (रावा. ७)

११. प्रश्न : भवनवासी देवों में अवधिज्ञान का क्षेत्र कितना है ?
उत्तर : दस प्रकार के भवनवासी देवों का अवधिक्षेत्र जघन्य में २५ योजन है । उत्कृष्ट असुरकुमारों के अवधिज्ञान का विषय नीचे की ओर तथा तिरछा असंख्यात कोड़ाकोड़ी योजन है और ऊपर ऋतु विमान के ऊपरी भाग तक है । नागकुमारादि नव भवनवासियों के अवधिज्ञान का उत्कृष्ट विषय नीचे की तरफ असंख्यात हजार योजन है, ऊपर सुमेरु पर्वत के शिखर तक तथा तिरछा असंख्यात हजार योजन है । (रा.वा.७)

१२. प्रश्न : व्यंतरों में अवधिज्ञान का विषयक्षेत्र कितना है ?
उत्तर : आठ प्रकार के व्यन्तरों का अवधिज्ञान का विषय जघन्य से पच्चीस योजन है । उत्कृष्ट नीचे असंख्यात हजार योजन, ऊपर अपने विमान के ऊपरी भाग तक तथा तिरछे असंख्यात कोडाकोड़ी योजन है ।

१३. प्रश्न : इन देवों का काल, द्रव्य और भाव की अपेक्षा अवधिज्ञान का विषय कितना है ?
उत्तर : जिस अवधिज्ञान का जितना क्षेत्र है, उतने आकाशप्रदेश प्रमाण काल और द्रव्य होते हैं अथवा - उतने समय प्रमाण अतीत और अनागत का ज्ञान होता है और उतने भेद वाले अनन्तप्रदेशी पुद्गल स्कन्धों में और सकर्मक जीवों में (द्रव्यापेक्षा) अवधिज्ञान की प्रवृत्ति होती है । भाव की दृष्टि से अपने विषयभूत पुद्गल स्कन्धों के रूपादि विकल्पों को और जीव के औदयिक, औपशमिक और क्षायिक आदि भावों को अवधिज्ञान जानता है, क्योंकि ये सब पौद्गलिक हैं । (रा .वा. ७)

१४. प्रश्न : ज्योतिष्क देवों में अवधिज्ञान का विषय कितना है?
उत्तर : ज्योतिषी देवों के अवधिज्ञान का जघन्य विषय नीचे की ओर संख्यात योजन, उत्कृष्ट असंख्यात हजार योजन, ऊपर की ओर उत्कृष्ट अपने विमान के ऊपरी भाग तक तथा तिरछे असंख्यात कोड़ाकोड़ी योजन है । (रा.वा.७)
इनका उत्कृष्ट विषय क्षेत्र असंख्यात हजार योजन है । इनका क्षेत्र नीचे-नीचे कम एवं तिर्यग्‌ रूप से अधिक है । उत्कृष्ट काल असुरों की अवधि के उत्कृष्ट काल से संख्यातवें भाग मात्र है । (गो.जी.४२६-२९)

१५. प्रश्न : वैमानिक देवों में अवधिज्ञान का क्षेत्र कितना है?
उत्तर : <ul><li>वैमानिक देवों में सौधर्म-ईशान स्वर्गवासी देवों के जघन्य अवधि का विषय ज्योतिषियों के उत्कृष्ट क्षेत्र प्रमाण है । उत्कृष्ट अवधि नीचे की ओर रत्नप्रभा के अन्तिम पटल तक है । 
<li>सानत्कुमार और माहेन्द्र स्वर्गवासियों के अवधिज्ञान का जघन्य क्षेत्र रत्नप्रभा के अन्तिम पटल तक है और उत्कृष्ट क्षेत्र शर्कराप्रभा के अन्तिम पटल तक है । <li>ब्रह्म-ब्रह्मोत्तर, लान्तव-कापिष्ट में जघन्य अवधि का क्षेत्र नीचे की ओर शर्कराप्रभा के अन्तिम पटल तक है और उत्कृष्ट बालुकाप्रभा का अन्तिम भाग है ।
<li>शुक्र-महाशुक्र, शतार-सहस्रार में नीचे की ओर जघन्य अवधि बालुकाप्रभा का अन्तिम भाग और उत्कृष्ट पंकप्रभा का अन्तिम भाग है ।
<li>आनत-प्राणत, आरण- अच्युत स्वर्ग में नीचे की ओर जघन्य अवधि पंकप्रभा का अंतिम भाग और उत्कृष्ट धूमप्रभा का अन्तिम भाग है ।
<li>नव ग्रैवेयकों की जघन्य अवधि धूमप्रभा के अन्तिम भाग तक और उत्कृष्ट तमप्रभा के अन्तिम भाग प्रमाण है ।
<li>नव अनुदिश और पाँच अनुत्तर विमानवासी देवों के अवधिज्ञान का क्षेत्र लोकनाली पर्यन्त है । 
सौधर्मादि अनुत्तर पर्यन्त विमानवासियों की अवधि का क्षेत्र ऊपर की ओर अपने- अपने विमानों के ऊपरी भाग तक है । तिरछा असंख्यात कोड़ाकोड़ी योजन है । (रा.वा. ७)

१६. प्रश्न : नारकियों में अवधिज्ञान का क्षेत्र कितना है?
उत्तर : नारकियों में एक योजन से लेकर अर्ध- अर्ध कोश कम करना, जब तक एक गव्यूति (कोस) न रह जाय । जैसे- रत्नप्रभा स्थित नारकियों के अवधिज्ञान का विषय नीचे एक योजन प्रमाण है । शर्कराप्रभा में साढ़े तीन कोस, बालुका प्रभा में नीचे तीन कोस, पंकप्रभा में ढाई कोस, धूमप्रभा में दो कोस, तम: प्रभा में डेढ़ कोस और महातमप्रभा में एक कोस प्रमाण अवधिज्ञान का क्षेत्र है ।
सातों ही पृथिवियों के नारकियों के ऊपर की ओर अवधिज्ञान के क्षेत्र का विषय अपने- अपने बिल के ऊपरी भाग तक है और तिरछे असंख्यात कोड़ाकोड़ी योजन है । द्रव्य, काल और भावपरिणाम पूर्व के समान जानने चाहिए । (रा.वा.७)