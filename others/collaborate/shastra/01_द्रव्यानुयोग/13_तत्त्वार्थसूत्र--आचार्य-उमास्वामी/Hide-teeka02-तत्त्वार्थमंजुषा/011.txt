(आद्ये)आदि के दो ज्ञान (परोक्षं)परोक्ष हैं ।
अर्थ : आदि के दो (मति- श्रुत) ज्ञान परोक्ष हें ।

१ प्रश्न : परोक्ष ज्ञान किसे कहते हैं ?
उत्तर : उपात्त- अनुपात्त रूप प्रधानता से जो ज्ञान होता है वह परोक्ष कहलाता है । उपात्त - इन्द्रियाँ और मन तथा अनुपात्त- प्रकाश, उपदेशादि को 'पर' कहते हैं और पर के निमित्त से होने वाले अर्थावबोध को परोक्ष ज्ञान कहते हैं । (रा.वा.६)
	समुपात्त (गृहीत) अथवा अनुपात्त (अगृहीत) पर की प्रधानता से जो पदार्थों का ज्ञान होता है उसे परोक्ष प्रमाण कहा गया है । (त.सा.१/१६)
	अविशद (अस्पष्ट) प्रतिभास को परोक्ष कहते हैं । (न्या.दी.३/१)

२ प्रश्न : क्या परोक्ष ज्ञान भी सामान्य-विशेष रूप वस्तु को जानता है ?
उत्तर : प्रत्यक्ष की तरह परोक्ष भी सामान्य और विशेष रूप वस्तु को विषय करता है । सामान्य और विशेष में से किसी एक को विषय करने वाला मानने पर तो उसमें (परोक्ष प्रमाण में) प्रमाणता ही नहीं बन सकती है । क्योंकि सभी प्रमाण सामान्य और विशेष दोनों स्वरूप वस्तु को विषय करने वाले माने गये हैं । कहा भी गया है, सामान्य और विशेष रूप वस्तु प्रमाण का विषय है । (न्या.दी.३/२)

३ प्रश्न : कौन-कौन से ज्ञान परोक्ष हैं ?
उत्तर : आदि के दो मति-श्रुत ज्ञान परोक्ष हैं । मति-श्रुत दोनों ज्ञान परोक्ष हैं । उपमान और आगमादिक भी ऐसे ही हैं अत: इनका भी इन्हीं में अन्तर्भाव हो जाता है । (सर्वा.१७४) उस परोक्ष ज्ञान के पाँच भेद हैं- स्मृति, प्रत्यभिज्ञान, तर्क, अनुमान और आगम । ये पाँचों ही परोक्ष प्रमाण ज्ञानान्तर की अपेक्षा से उत्पन्न होते हैं । स्मरण में पूर्व अनुभव की अपेक्षा होती है । प्रत्यभिज्ञान में स्मरण और अनुभव की, तर्क में अनुभव, स्मरण और प्रत्यभिज्ञान की, अनुमान में लिंगदर्शन, व्याप्ति, स्मरण आदि की और आगम में शब्दश्रवण, संकेतग्रहण आदि की अपेक्षा होती है । (न्या.दी.३/३)

४ प्रश्न : मति और श्रुतज्ञान परोक्ष क्यों हैं ? 
उत्तर : जिस प्रकार गमन शक्ति से युक्त और स्वयमेव गमन करने में असमर्थ भी पुरुष का लाठी आदि की सहायता से गमन होता है, उसी प्रकार मति एवं श्रुत ज्ञानावरण का क्षयोपशम होने पर भी स्वयमेव पदार्थों को जानने में असमर्थ 'ज्ञ' स्वभाव आत्मा के पूर्वोक्त इन्द्रियाँ, मन और प्रकाशादि पर प्रत्यय (कारण) की प्रधानता से ज्ञान होता है वह परायत्त्व (पर के निमित्त से) होने से मतिज्ञान और श्रुतज्ञान परोक्ष कहलाते हैं । ये दोनों ज्ञान पराधीन होने से परोक्ष हैं । परोक्ष का अर्थ अज्ञान या अनवबोध नहीं है । (रावा.६-७)

५ प्रश्न : सूत्र में दिये गये 'आद्ये' पद का क्या अर्थ है ?
उत्तर : सूत्र में दिये गये आद्ये' पद से आदि के दो को ग्रहण करना चाहिए । आदि में होने वाला एक मतिज्ञान पहला मुख्य कल्पना से प्रथम है और श्रुतज्ञान भी उसके समीप होने से प्रथम है ऐसा उपचार किया जाता है । सूत्र में 'आद्ये' इस प्रकार द्विवचन का निर्देश है अत: उसकी सामर्थ्य से गौण का भी ग्रहण हो जाता है । इससे मतिज्ञान और श्रुतज्ञान दोनों लिये गये हें । (सर्वा.१७४)
