तत्-अनन्त-भागे मनःपर्ययस्य ।।२८।।
अर्थ - (तत्‌) अवधिज्ञान के विषयभूत पदार्थ के (अनन्तभागे) अनन्तवें भाग में (मनःपर्ययस्य) मनःपर्ययज्ञान की प्रवृत्ति होती है ।
अवधिज्ञान के विषयभूत रूपी द्रव्य के (सूक्ष्म) अनन्तवें भाग में मनःपर्यय ज्ञान की प्रवृत्ति होती है ।

१. प्रश्न : इस सूत्र को लिखने का क्या प्रयोजन है ?
उत्तर : मनःपर्ययज्ञान का विषय कौनसे अर्थ में नियमित हो रहा है, इस बात को दिखलाते हुए आचार्य महाराज ने अभीष्ट अर्थ के संग्रह की सिद्धि के लिए 'तदनन्त.......' आदि श्रेष्ठ सूत्र को स्पष्ट कहा है । (श्लो.४/६५)

२. प्रश्न : सूत्र में दिये गये 'तत्'# शब्द से किसका ग्रहण करना चाहिए ?
उत्तर : सूत्र में दिये गये 'तत्’ शब्द से सर्वावधिज्ञान के विषयभूत सूक्ष्म पदार्थ का ग्रहण करना' चाहिए । देशावधि के विषयभूत पदार्थ का नहीं क्योंकि यहाँ उसके प्रयोजन का अभाव है । (श्लो.४/६६)
.........
# 'गोम्मटसार' कार के मत से तो सर्वावधिज्ञान का विषय शुद्ध पुद्‍गल परमाणु होता है और विपुलमति मनःपर्ययज्ञान का सर्वोत्कृष्ट विषय भी एक समय में चक्षुरिन्द्रिय का निर्जरा योग्यद्रव्य जो पुद्गल स्कन्ध है, वह होता है अर्थात् विपुलमति मनःपर्ययज्ञान से सर्वावधिज्ञान का विषय सूक्ष्म होता है । अत: यदि हम उनके मत को लक्ष्य में रखकर व्याख्या करें तो 'तत्’ शब्द से अवधिज्ञान सामान्य का ग्रहण करेंगे जिससे देशावधि के अनन्तवें भाग सूक्ष्म पुद्‍गल स्कन्ध को भी मनःपर्ययज्ञान जान लेता है ।

३. प्रश्न : मनःपर्ययज्ञान का विषय क्या है ?
उत्तर : जो रूपी द्रव्य सर्वावधिज्ञान का विषय है उसके अनन्त भाग करने पर उसके एक भाग में मनःपर्यय ज्ञान का निबंध (नियम) है । (रा.वा.)

४. प्रश्न : सर्वावधिज्ञान का विषयभूत पदार्थ क्या है ?
उत्तर : देशावधिज्ञान का उत्कृष्ट विषयभूत द्रव्य कार्माण वर्गणा है । उसमें असंख्यात बार अनन्त संख्या वाले ध्रुवाहारों का भाग देने पर परमावधि ज्ञान का विषयभूत द्रव्य प्राप्त होता है । उस परमावधिज्ञान के द्रव्य में अनन्त का भाग देने पर अनन्त भागपने को प्राप्त स्कन्ध सर्वावधिज्ञान का विषय होता है । (श्लो.४/६७)

५. प्रश्न : ऋजुमति एवं विपुलमति मनःपर्ययज्ञान का विषय कितना है ?
उत्तर : सर्वावधिज्ञान के विषयभूत कार्माण द्रव्य के अनन्तवें भाग प्रमाण द्रव्य की ऋजुमति - मनःपर्ययज्ञान की द्रव्य अपेक्षा व्यवस्था नियत है । विशेष यह है कि वह छोटा स्कन्ध सरल रूप से दूसरे के मन में स्थित होना चाहिए और ऋजुमति मनःपर्यय ज्ञान के विषयभूत सूक्ष्म स्कन्ध के अनन्त भाग करने पर जो परम सूक्ष्मपने को प्राप्त स्कन्ध है वह विपुलमति मनःपर्ययज्ञान का विषय है । (श्लो.६६-६७)

६. प्रश्न : क्या मनःपर्ययज्ञान अनन्त पर्यायों को जानता है ?
उत्तर : नहीं जानता, क्योंकि अनादि-अनन्त पर्यायों को जानने वाले ज्ञान का आवरण करने वाले कर्मों का क्षयोपशम होना असंभव है । त्रिकाल सम्बन्धी अनन्तानन्त पर्यायों को ज्ञानावरण कर्म के क्षय से वृद्धि को प्राप्त केवलज्ञान ही जान सकता है । इसलिए 'असर्वपर्यायेषु' पद की अनुवृत्ति पूर्व सूत्र २६ से करके मनःपर्यय ज्ञान को भी कुछ पर्यायों को जानने वाला ही मानना चाहिए । (श्लो.४/६७)