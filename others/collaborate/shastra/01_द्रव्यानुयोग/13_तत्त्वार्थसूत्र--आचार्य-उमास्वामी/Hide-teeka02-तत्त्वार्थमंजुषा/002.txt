(तत्त्वार्थश्रद्धानं) यथार्थ पदार्थ का श्रद्धान (सम्यग्दर्शनं) सम्यग्दर्शन है ।
अर्थ : तत्वार्थ का श्रद्धान करना सम्यग्दर्शन है ।
१. प्रश्न : तत्त्वार्थ किसे कहते हैं ?
उत्तर : तत्त्व - जो पदार्थ जिस रूप में स्थित है उसका उसी रूप में होना तत्त्व है । अर्थ - ' अर्यते, निश्चीयते इत्यर्थ: ' । 'तत्त्वेन अर्थ: तत्त्वार्थ:' । तत्त्व और अर्थ इन दोनों शब्दों के संयोग से तत्त्वार्थ शब्द बना है । 
	अथवा भाव द्वारा भाव-वाले पदार्थ का कथन किया जाता है क्योंकि भाव भाववाले से अलग नहीं पाया जाता है । अत: “तत्त्वमेवार्थस्तत्त्वार्थ:''। (सर्वा. १०) तत्त्व के द्वारा जिसका निश्चय किया जाता है वह तत्त्वार्थ है। 
जो जाना जाता है, ज्ञान का विषय है, उसको अर्थ कहते हैं और तत्त्व से जिसका निर्णय हो उसे तत्त्वार्थ कहते हैं । जो पदार्थ जिस रूप से व्यवस्थित है उसको उसी रूप से ग्रहण करना तत्त्वार्थ है ।# (रा.वा. ६)
.....
# द्रव्य - गुण और पर्यायों को प्राप्त करने से ये द्रव्य नाम से कहे जाते हैं ? अर्थ - जीव के द्वारा जानने में आने से अर्थ कहलाते हैं । तत्त्व - वस्तु स्वरूप के कारण तत्त्व कहलाते हैं (गो.जी.जी. ५६१) पदार्थ - द्रव्यों को पदार्थ भी कहते हैं क्योंकि ये उत्पाद व्यय ध्रौव्य सहित हैं | (ज्ञा. ६/२८)

२. प्रश्न : सूत्र में दिये गये 'सम्यक्' पद का क्या अर्थ है ?
उत्तर : 'सम्यक्' यह प्रशंसार्थक पद या क्वय्न्त प्रत्ययांत है । सम्यक् शब्द निपात, प्रशंसा अर्थ में जानना चाहिए । क्योंकि यह प्रशस्त (प्रशंसात्मक) रूप, गति, जाति, कुल, आयु, विज्ञान आदि अभ्युदय और नि: श्रेयस् का प्रधान कारण है । प्रशस्तं दर्शनं सम्यग्दर्शनं । (रा.वा. १)

३. प्रश्न : सूत्र में दिये गये 'दर्शन' शब्द का क्या अर्थ है ?
उत्तर : सूत्र में दिये गये 'दृश’ धातु से बने दर्शन शब्द के आलोक, अवलोकन आदि अनेक अर्थ होते हैं फिर भी यहाँ श्रद्धान अर्थ ही इष्ट है, आलोक आदि नहीं । क्योंकि श्रद्धान मोक्ष का कारण है । यहाँ मोक्ष के कारणों का प्रकरण है और तत्वार्थ का श्रद्धान मोक्ष का कारण है, आलोक मोक्ष को कारण नहीं है । इसलिए प्रकरण से दर्शन का अर्थ श्रद्धान ही इष्ट है, देखना आदि नहीं । (रा.वा. ३. ४)

४. प्रश्न : सूत्र में तत्व शब्द का ग्रहण निरर्थक है क्योंकि अर्थ से ही तत्त्व की सिद्धि हो जाती है अर्थात् 'अर्थश्रद्धानं' कहना चाहिए तत्त्वार्थश्रद्धानं नहीं ?
उत्तर : ऐसा नहीं कहना चाहिए, क्योंकि विपरीत ग्रहण भी देखा जाता है । यधपि अर्थ पद का विशिष्ट अर्थ करके 'तत्त्व ' पद का काम लिया जाता है किन्तु मिथ्यात्व के उदय में इस प्राणी को अस्ति, नास्ति, नित्य-अनित्य आदि एकान्तों (सर्वथा एकान्त पक्षों) में मिथ्याबुद्धि होने लगती है, जैसे कि पित्तज्वर वाले को मधुर रस भी कटुक प्रतीत होता है । इन एकान्त अर्थों का निराकरण करने के लिए सूत्र में 'तत्व' पद का ग्रहण किया है | (रा.वा. २१)
	सूत्र में 'अर्थश्रद्धानं' कहने से अर्थ शब्द के धन, प्रयोजन और अभिधेय आदि जितने भी अर्थ हैं उन सबके ग्रहण का प्रसंग आता है जो युक्त नहीं है, अत: ' अर्थश्रद्धानं' न कह कर तत्त्वार्थश्रद्धानं कहा है। (सर्वा. १२)

५. प्रश्न : यदि ऐसा है तो 'तत्त्वश्रद्धानं ' कहना चाहिए तत्त्वार्थश्रद्धानं नहीं ?
उत्तर : 'तत्त्वश्रद्धानं' कहने पर केवल भाव मात्र के ग्रहण का प्रसंग प्राप्त होता है कितने ही लोग तत्व पद से सत्ता, द्रव्यत्व, गुणत्व और कर्मत्व आदि का ग्रहण करते हैं अत: 'तत्त्वश्रद्धानं ' ऐसा कहने पर इन सबका श्रद्धान करना सम्यग्दर्शन प्राप्त होता है जो युक्त नहीं है । अथवा - तत्व शब्द एकत्ववाची है इसलिए सूत्र में केवल तत्व पद के रखने से ''सब सर्वथा एक'' है इस प्रकार स्वीकार करने का प्रसंग आता है । ''यह सब दृश्य व अदृश्य जगत् पुरुष स्वरूप ही है'' ऐसा किन्ही ने माना भी है । किन्तु ऐसा मानने पर प्रत्यक्ष और अनुमान से विरोध आता है अत: इन सब दोषों को दूर करने के लिए सूत्र में तत्व और अर्थ इन दोनों पदों को ग्रहण किया है । (सर्वा. १२)  तत्त्व ही अर्थ है यह विग्रह करने पर तत्त्व के कहने से ही कार्य चल जाता है फिर भी अर्थ का ग्रहण निर्देश प्रतिपत्ति के लिए किया गया है । “तत्त्वश्रद्धानं” ऐसा कहा जाय तो भी एकान्त निश्चय का प्रसंग आता है क्योंकि एकान्तवादी भी ‘नास्त्यात्मा' आत्मा नहीं है इस श्रद्धान को तत्त्वश्रद्धान कहने लगेंगे । तत्त्व का श्रद्धान, तत्त्वश्रद्धान ऐसा कहा जाय तो भावमात्र का प्रसंग आता है । तत्त्व भाव-सामान्य एक स्वतंत्र पदार्थ है ऐसा कोई कहता है कि द्रव्यत्व, गुणत्व आदि द्रव्यादि से भिन्न है तथा तत्त्व एकत्व पुरुष रूप ही यह जगत् है इस ब्रह्मैकवाद के श्रद्धान को भी सम्यग्दर्शन का प्रसंग आयेगा । तत्त्व 'एक' ऋग्वेद में पुरुष ही सर्व है, यह वाक्य है; वही तत्त्व है उसका श्रद्धान करना सम्यग्दर्शन है । ऐसा कहना भी उचित नहीं है क्योंकि अद्वैतवाद में क्रियाकारक आदि समस्त भेद- व्यवहार का लोप हो जाता है । (रा.वा. २२–२४)
	यदि तत्त्वरूप से श्रद्धान को सम्यग्दर्शन कहते हैं तो 'किसका श्रद्धान' वा 'किसमें श्रद्धान' यह प्रश्न निर्वृत्त नहीं होता । इसलिए अव्यभिचार के लिए अर्थ शब्द का ग्रहण किया है । (रा.वा. २५)

६. प्रश्न : तत्त्वार्थ रुचि को सम्यग्दर्शन मानें तो क्या हानि है ?
उत्तर : रुचि, इच्छा और अभिलाषा में अनर्थान्तर (एकार्थवाची) है । यह चारित्रमोह की लोभ कषाय का एक भेद है । इसको सम्यग्दर्शन का लक्षण स्वीकार करने पर अतिव्याप्ति और अव्याप्ति दो दोष आते हैं । जब मिथ्यादृष्टि जीव अपने बहुश्रुतत्व को प्रसिद्ध करने की इच्छा से अथवा जिनमत का निराकरण करने की वांछा से या परमत की जिज्ञासा से भगवत् अर्हन्त सर्वज्ञ द्वारा प्रणीत आगम के विषयभूत जीवादि पदार्थों को जानना चाहते हैं तब उन व्यक्तियों को सम्यग्दृष्टि मानना पड़ेगा क्योंकि उनके तत्त्वरुचि है किन्तु वे मिथ्यादृष्टि ही हैं अत: रुचि को सम्यग्दर्शन कहना अतिव्याप्ति दोषयुक्त है । तथा यदि रुचि सम्यक्त्व है तो सम्पूर्ण मोह के क्षय हो जाने से अर्हन्तदेव के सम्यक्त्व गुण का अभाव हो जायेगा, इस प्रकार अव्याप्ति नामक दोष प्राप्त होता है इसलिए यह रुचि रूप सम्यक्त्व का लक्षण त्याज्य है । (सुख.खो.त.वृ. १७) 

७. प्रश्न : मोहनीय कर्म की प्रकृतियों में भी 'सम्यक्' नाम की प्रकृति है इसलिए सम्यग्दर्शन को पौद्गलिक मानने में क्या दोष है ?
उत्तर : सम्यग्दर्शन को पौद्गलिक नहीं माना जा सकता क्योंकि यहाँ मोक्ष के कारणों का प्रकरण है और मोक्ष के कारणों में आत्मा के परिणाम ही विवक्षित होते हैं तथा आत्मा का परिणाम होने से औपशमिकादि सम्यग्दर्शन को भी मोक्ष का कारण स्वीकार किया है । अनात्मा की पर्याय होने से पौद्गलिक कर्म के उदय रूप सम्यक् प्रकृति की यहाँ विवक्षा नहीं हे । (रा.वा. १०)
