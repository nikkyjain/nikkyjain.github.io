व्यंजनस्य- अवग्रह: ।
(व्यंजनस्य) व्यंजन (अव्यक्त पदार्थ) का (अवग्रह:) अवग्रह ही होता है ।
अर्थ - अव्यक्त पदार्थ का अवग्रह ही होता है ईहादि नहीं ।

१. प्रश्न : यह सूत्र किसलिए कहा गया है ?
उत्तर : अवग्रह ही होता है ईहादि नहीं होते, इस प्रकार का नियम करने के लिए यह सूत्र कहा गया है । (सर्वा.२००)
अवग्रहादि सभी इन्द्रिय और मन से होते हैं या इनमें विषय की अपेक्षा कुछ भेद है । ऐसी आशंका का निराकरण इस सूत्र के द्वारा किया गया है । (रा.वा. ३)

२. प्रश्न : व्यंजनावग्रह किसे कहते हैं ?
उत्तर : व्यक्त ग्रहण से पहले व्यंजनावग्रह होता है । (सर्वा.२००) प्राप्त अर्थ के ग्रहण करने को व्यंजनावग्रह कहते हैं, जैसे स्पर्शनेन्द्रिय के द्वारा स्पर्श को ग्रहण करना । (ध. ६/१६) व्यक्त शब्दादि के समूह को व्यंजन कहते हैं । छूकर जो रस, स्पर्श, शब्द और गन्ध विषय का ग्रहण होता है, उसे व्यंजनावग्रह निर्दिष्ट किया गया है । (ज.प. १३/६७)

३. प्रश्न : अर्थावग्रह किसे कहते हैं ?
उत्तर : अप्राप्त अर्थ के ग्रहण करने को अर्थावग्रह कहते हैं । (ध. ६/१६) जो चक्षु आदि इन्द्रियों तथा मन के द्वारा विषयों का ग्रहण होता है उसे संक्षेप से अर्थावग्रह ज्ञान जानना चाहिए । (ज.प. १३/६६) व्यक्त ग्रहण अर्थावग्रह होता है । (सर्वा. २००)

४. प्रश्न : सूत्र में एवकार का अभाव है अत: कैसे जाना जाता है कि अव्यक्त पदार्थ का अवग्रह ही होता है?
उत्तर : 'किसी कार्य के सिद्ध रहते हुए यदि उसका विधान पुन: किया जाता है तो वह नियम के लिए होता है' इस नियम के अनुसार सूत्र में एवकार न करने पर भी वह नियम का प्रयोजक हो जाता है । (सर्वा. २००)
	सूत्र में एवकार नहीं रहने पर भी सामर्थ्य से अवधारणा की प्रतीति हो जाती है । जैसे पानी पीता है । इस वाक्य में एवकार नहीं रहने पर भी अवधारणात्मक ज्ञान से 'पानी ही पीता है' ऐसा ज्ञान हो जाता है, उसी प्रकार सूत्र में एवकार नहीं होने पर भी अवग्रह ही होता है ऐसी अवधारणा समझ लेनी चाहिए । (रा.वा. १)

५. प्रश्न : व्यंजनावग्रह और अर्थावग्रह में क्या अन्तर है ?
उत्तर : व्यंजनावग्रह और अर्थावग्रह में अव्यक्त ग्रहण और व्यक्त ग्रहण की अपेक्षा अन्तर है । जैसे माटी का नया सकोरा जल के दो तीन कणों से सींचने पर गीला नहीं होता और पुन: पुन: सींचने पर वह धीरे- धीरे गीला हो जाता है, इसी प्रकार श्रोत्र आदि इन्द्रियों के द्वारा किये गये शब्दादि रूप पुद्गल स्कन्ध दो, तीन समय में व्यक्त नहीं होते हैं, किन्तु पुनपुन: ग्रहण होने पर वे व्यक्त हो जाते हैं । इससे सिद्ध हुआ कि व्यक्त ग्रहण से पहले-पहले व्यंजनावग्रह होता है और व्यक्त अवग्रह का नाम अर्थावग्रह है । (रा.वा. २)

६. प्रश्न : जिस प्रकार इन्द्रियों से स्पष्ट अर्थ ग्रहण करने वाला अर्थावग्रह है उसी प्रकार व्यंजनावग्रह भी स्पष्ट ग्रहण करने वाला क्यों नहीं है ?
उत्तर : अव्यक्त अर्थ का ज्ञान करते समय स्पष्टरूप से जानने के योग्य क्षयोपशम का अभाव होता है इसलिए व्यंजनावग्रह अस्पष्ट स्वरूप सामान्य पदार्थ को ही ग्रहण करता है, स्पष्ट रूप विशेष पदार्थ को नहीं । (श्लो. ३/५१७)

७. प्रश्न : अवग्रह कितने प्रकार का होता है ?
उत्तर : अवग्रह दो प्रकार का है -
(१) अर्थावग्रह (२) व्यंजनावग्रह । (ध. १/३५६) अथवा
(१) विशदावग्रह (२) अविशदावग्रह । (ध. १/१४५)

८. प्रश्न : विशदावग्रह और अविशदावग्रह किसे कहते हैं ?
उत्तर : <b>विशदावग्रह</b> - विशद अवग्रह निर्णय रूप होता हुआ अनियम से ईहा, अवाय और धारणा ज्ञान की उत्पत्ति का कारण है ।
<b>अविशदावग्रह</b> - भाषा, आयु व रूपादि विशेषों को ग्रहण न करके व्यवहार के कारणभूत पुरुष मात्र के सत्त्वादि विशेष को ग्रहण करने वाला तथा अनियम से जो ईहा आदि की उत्पत्ति में कारण है वह अविशदावग्रह है । (ध. १/१४५)
