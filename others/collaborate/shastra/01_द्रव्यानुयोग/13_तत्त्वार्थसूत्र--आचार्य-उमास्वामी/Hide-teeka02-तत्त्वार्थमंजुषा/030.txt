एक-आदीनि-भाज्यानि-युगपत्-एकस्मिन्‌-आ-चतुर्थ्यः ।
(एकादीनि) एक को आदि लेकर (युगपदेकस्मिन्‌) एक साथ एक-एक आत्मा में (आचतुर्भ्य) चार ज्ञान तक (भाज्यानि) भजनीय हैं ।
अर्थ - एक साथ एक आत्मा में एक से लेकर चार ज्ञान तक भजनीय (हो सकते) हैं ।

१. प्रश्न : यह सूत्र किसलिए कहा गया है ?
उत्तर : जो एक आत्मा में एक समय में स्व ही विज्ञान मानते हैं उनके प्रति एक समय में सम्भावित ज्ञान को बताने के लिए यह सूत्र कहा गया है । (श्लो.४/९४)

२. प्रश्न : आत्मा में एक ज्ञान रहेगा तो कौनसा रहेगा ?
उत्तर : सूत्र में दिया गया एक शब्द संख्यावाची है इसलिए एक है आदि में जिसके वह 'एकादीनि' इससे आत्मा में एक अकेला मतिज्ञान भी हो सकता है क्योंकि जो उपदेश पूर्वक दो, बारह, एक, अनेक भेदरूप अक्षर श्रुत है वह भजनीय है अर्थात् किसी के होता है और किसी के नहीं । (रा.वा.१०) किसी आचार्य के अभिप्राय में संख्या, असहाय और प्रधानवाची एक शब्द को मानकर 'एकादीनि केवलादीनि' एक आत्मा में अकेला, असहाय और प्रधान एक केवलज्ञान होगा । (रा.वा.१०) यदि आत्मा में एक ज्ञान होगा तो केवलज्ञान होगा । (सर्वा. २३२)

३. प्रश्न : केवलज्ञान अकेला ही क्यों रहता है ?
उत्तर : केवलज्ञान असहाय है इसलिए क्षायोपशमिक के निमित्त से होने वाले ज्ञानों के साथ इस ज्ञान का अभाव है क्योंकि केवलज्ञान क्षायिक है और शेष मति आदि चार ज्ञान क्षायोपशमिक हैं अत: क्षायिक और क्षायोपशमिक का परस्पर विरोध होने से युगपत् होना असंभव है । (रा.वा. ७)

४. प्रश्न : केवलज्ञान होने पर मति आदि ज्ञानों का अभाव नहीं होता अपितु दिन में सूर्य से तिरोहित नक्षत्र, तारा आदि के समान ये अपना काम नहीं करते ?
उत्तर : जिस प्रकार सूर्य के उदय होने पर तारागण अपना व्यापार नहीं करते, ऐसा इनमें नहीं है क्योंकि जिनके सम्पूर्ण ज्ञानावरण कर्म नष्ट हो गया है ऐसे क्षायिकज्ञानी भगवान अर्हन्त में क्षायोपशमिकज्ञान की असंभवता है, जैसे परम विशुद्धि प्राप्त हो जाने पर लेशत: अशुद्धि की कल्पना नहीं हो सकती है । (रा.वा.८)

५. प्रश्न : एक आत्मा में एक समय में कितने ज्ञान पाये जा सकते हैं ?
उत्तर : (एक आत्मा में एक ज्ञान होगा तो केवलज्ञान या मतिज्ञान), दो होंगे तो मति-ज्ञान श्रुतज्ञान; तीन होंगे तो मति-श्रुत-अवधि या मति-श्रुत-मनःपर्यय ज्ञान तथा चार होंगे तो मति-श्रुत-अवधि एवं मनःपर्ययज्ञान । एक आत्मा में पाँचों ज्ञान एक साथ नहीं हो सकते है । (रा.वा. ९)

६. प्रश्न : एक छद्मस्थ आत्मा में एक समय में एक ही ज्ञान हो सकता है, दो आदि कैसे हो सकते हैं ? 
उत्तर : एक छद्मस्थ आत्मा के एक समय में एक ही ज्ञान हो सकता है यह कथन उपयोगात्मक ज्ञान की अपेक्षा है, क्षायोपशमिक ज्ञानों का अपने क्षयोपशम के एक साथ एक आत्मा में रहने का स्याद्वाद में कोई विरोध नहीं है अत: (लब्धि स्वरूप) शक्ति की अपेक्षा दो आदि ज्ञान के एक साथ होने में कोई बाधा नहीं है लेकिन पाँच ज्ञान तो लब्धि रूप से भी एक आत्मा में एक साथ नहीं च्चहो सकते हैं । (श्लो.४/१०५)