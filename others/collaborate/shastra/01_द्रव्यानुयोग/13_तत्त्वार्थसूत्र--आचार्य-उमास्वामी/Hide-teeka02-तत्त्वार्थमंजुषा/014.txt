तत् इन्द्रिय-अनिन्द्रिय-निमित्तम् ।
(तत्) वह मति-ज्ञान (इन्द्रियानिन्द्रिय) इन्द्रिय और अनिन्द्रिय (मन)(निमित्तं) की सहायता से होता है ।
अर्थ - वह मतिज्ञान पाँच इन्द्रिय और अनिन्द्रिय (मन) की सहायता से होता है ।

१ प्रश्न : इस सूत्र की रचना क्यों की गयी है ?
उत्तर : इस सूत्र की रचना मतिज्ञान के बहिरंग कारणों को बताने के लिए एवं अन्य मतों का खण्डन करने के लिए की गई है । (श्लो.३/४१७)
	उपर्युक्त लक्षण वाले मतिज्ञान के आत्मलाभ में निमित्त क्या है? ऐसा पूछने पर यह सूत्र कहा गया है । (रा.वा.उ./१४)

२ प्रश्न : इन्द्रिय किसे कहते हैं ?
उत्तर : इन्द्र शब्द का अर्थ आत्मा है । वह ज्ञ स्वभावी है । उसके मतिज्ञानावरण कर्म के क्षयोपशम के रहते हुए भी वह स्वयं पदार्थों को जानने में असमर्थ है अत: उस पदार्थ के जानने में जो लिंग होता है वह इन्द्र का लिंग इन्द्रियाँ कही जाती हैं । जिस प्रकार लोक में धूम अग्नि का ज्ञान कराने में कारण होता है उसी प्रकार स्पर्शनादि करण कर्त्ता आत्मा के अभाव में नहीं हो सकता है अत: उनसे ज्ञाता का अस्तित्व जाना जाता है । इन्द्र अर्थात् आत्मा के अर्थ की उपलब्धि के कारण को इन्द्रिय कहते हैं । इन्द्र अर्थात् आत्मा । कर्ममलीमस आत्मा सावरण होने से अर्थोपलब्धि में जो लिंग (कारण) होता है उसे इन्द्रिय कहते हैं । (रा.वा.१)
	इन्द्र शब्द नाम कर्म का वाची है उस नाम कर्म से रची गई इन्द्रियाँ हैं । (सर्वा.१८५) आत्मा सूक्ष्म है वह दिखाई नहीं देता । अत: जिन चिह्नों से आत्मा का अस्तित्व जाना जाता है उसे इन्द्रिय कहते हैं । (सर्वा.१८५)

३ प्रश्न : सूत्र में 'तत्' शब्द का ग्रहण व्यर्थ है क्योंकि मतिज्ञान का प्रकरण चल रहा है ?
उत्तर : यद्यपि मतिज्ञान का प्रकरण होने से मतिज्ञान का सम्बन्ध हो ही जाता है इसलिए 'तत्' शब्द के ग्रहण की आवश्यकता नहीं है फिर भी आगे के सूत्र में कहे जाने वाले अवग्रह, ईहा, अवाय, धारणा मतिज्ञान के भेद हैं, इनको जानना अशक्य हो जाता, अत: 'तत् ' शब्द का पुन: ग्रहण करने पर अवग्रह आदि भी मतिज्ञान के भेद हैं, यह सम्बन्ध सुगम हो जाता हे । (रा.वा.४)
	इस सूत्र के लिए और अगले सूत्र के लिए 'तत् ' पद का निर्देश किया है । मति आदि पर्यायवाची शब्दों के द्वारा जो ज्ञान कहा गया है वह इन्द्रिय और अनिन्द्रिय के निमित्तसे होता है और उसी के अवग्रह, ईहा, अवाय और धारणा ये चार भेद हैं । इसलिए पूर्वोक्त दोष प्राप्त नहीं होता । अर्थात् 'तत् पद व्यर्थ नहीं है । (सर्वा.१८८)

४ प्रश्न : यदि सूत्र में 'तत्' पद नहीं देते तो क्या हानि होती ?
उत्तर : यदि 'तत् ' पद नहीं दिया जाये तो मति आदि पर्यायवाची नाम प्रथम ज्ञान के हो जायेंगे और इन्द्रिय-अनिन्द्रिय के नियम होने वाला ज्ञान श्रुतज्ञान कहलायेगा और इसी के अवग्रह, ईहा, अवाय और धारणा ये चार भेद प्राप्त होंगे । इस प्रकार अनिष्ट अर्थ के संबन्ध की प्राप्ति होगी । अत: इस अनिष्ट अर्थ के सम्बन्ध का निराकरण करने के लिए सूत्र में 'तत् पद का निर्देश करना आवश्यक है । (सर्वा.१८८)

५ प्रश्न : अनिन्द्रिय(मन) आत्मा का लिंग कैसे हो सकता है क्योंकि अनिन्द्रिय शब्द इन्द्रिय का निषेधपरक है ?
उत्तर : अनिन्द्रिय में जो 'अन् है वह 'ईषत् प्रतिषेध' को सूचित करता है । जिस प्रकार 'अनुदरा  कन्या' ऐसा कहने पर जिसके उदर नहीं है ऐसी कन्या नहीं समझना चाहिए अपितु गर्भ के भार को धारण करने में समर्थ उदर का अभाव होने से अनुदरा समझना चाहिए । उसी प्रकार अनिन्द्रिय कहने से इन्द्रियत्व का अभाव नहीं है किन्तु मन, चक्षु: आदि के समान प्रति-नियत देशवर्ती विषय को नहीं जानकर अनियत विषय को जानता है, इसलिए मन को अनिन्द्रिय कहते हें । (रा.वा.२)

६ प्रश्न : अनिन्द्रिय में 'नञ' का निषेधरूप अर्थ न लेकर 'ईषद्' अर्थ कैसे लिया गया है ?
उत्तर : ये इन्द्रियाँ नियत देश में स्थित पदार्थों को विषय करती हैं और कालान्तर में अवस्थित रहती हैं किन्तु मन इन्द्र का लिंग होता हुआ भी प्रतिनियत देश में स्थित पदार्थ को विषय नहीं करता और कालान्तर में अवस्थित नहीं रहता । अत: अनिन्द्रिय में 'नञ’ का निषेधरूप अर्थ न लेकर ईषद् अर्थ लिया गया है । (सर्वा.१८६/१८७)

७ प्रश्न : क्या मन का और कोई दूसरा नाम है ?
उत्तर : हाँ, मन को अन्तःकरण भी कहते हैं । इसे गुण और दोषों के विचार और स्मरण करने आदि कार्यों में इन्द्रियों की अपेक्षा नहीं लेनी पड़ती तथा चक्षु आदि इन्द्रियों के समान इसकी बाहर उपलब्धि भी नहीं होती इसलिए यह अन्तर्गत करण होने से अन्तःकरण कहलाता है । (सर्वा.१८७)
	मन को अन्तःकरण भी कहते हैं, क्योंकि बाह्य स्पर्शनादि इन्द्रियों के द्वारा ग्रहण का अभाव होने से अन्तर का करण अन्तःकरण, ऐसा व्युत्पत्तिपरक अर्थ है । (सुख बो.त.वृ.३४)

८ प्रश्न : कौनसा ज्ञान इन्द्रिय और मन से उत्पन्न होता है ?
उत्तर : मति, स्मृति, संज्ञा आदि ज्ञानों में से पहला मति रूप ज्ञान इन्द्रिय और मन के निमित्त से होता है । स्मृति आदिक (संज्ञा, चिंता, अभिनिबोध आदि) तो अनिन्द्रिय मन से होते हैं, ऐसा विशेष जानना चाहिए । (सुख बो.त.वृ.३४)

९ प्रश्न : क्या मति- अज्ञान भी इन्द्रिय और मन से उत्पन्न होता है ?
उत्तर : नहीं, एकेन्द्रिय से लेकर असंज्ञी पंचेन्द्रिय तक जीवों में मति अज्ञान में बहिरंग कारण यथायोग्य इन्द्रियाँ ही हैं एवं संज्ञी पंचेन्द्रिय जीव के भी मति-अज्ञान में पाँचों इन्द्रियाँ ही कारण हैं, मन नहीं, क्योंकि मिथ्यादृष्टि जीव के दर्शनमोह से नष्ट हुआ मन होते हुए भी नहीं हुए के बराबर है अत: किसी का भी मति अज्ञान मन और इन्द्रिय दोनों से उत्पन्न नहीं होता । यहाँ सम्यग्ज्ञान का अधिकार होने से मति ज्ञान ही पाँचों इन्द्रियों एवं मन से होता है ऐसा जानना चाहिए । (श्लो.३/४३४)

१० प्रश्न : मतिज्ञान पाँचों इन्द्रियों एवं मन से ही होता है या मतिज्ञान ही पाँचों इन्द्रियों एवं मन से होता है । इनमें से कौनसा अर्थ ग्रहण करना चाहिए ?
उत्तर : दोनों अर्थ ग्रहण करने चाहिए । मतिज्ञान पाँचों इन्द्रियों एवं मन से ही होता है । ऐसा कहना अर्थजन्यत्व-ज्ञान (पदार्थ से ज्ञान की उत्पत्ति) मानने वाले बौद्धों का खण्डन करने के लिए है । एवं दूसरा मतिज्ञान ही पाँचों इन्द्रियों एवं मन से उत्पन्न होता है ऐसा कुमति, कुश्रुत, कुअवधि आदि ज्ञानों की निवृत्ति के लिए कहा है । वह मतिज्ञान संज्ञी पंचेन्द्रिय जीवों के ही होता है । (श्लो.३/४२०-४२१)

११ प्रश्न : मतिज्ञान की उत्पत्ति में अर्थ- आलोक आदि को कारण क्यों नहीं कहा ?
उत्तर : अन्वय (कारण के होने पर कार्य का होना) और व्यतिरेक (कारण के अभाव में कार्य का न होना) से कार्य-कारण-भाव जाना जाता है । इस व्यवस्था के अनुसार प्रकाश ज्ञान में कारण नहीं है क्योंकि उसके अभाव में भी रात्रि में विचरने वाले बिल्ली, चूहे आदि को ज्ञान पैदा होता है और उसके सद्भाव में उल्लू वगैरह को ज्ञान उत्पन्न नहीं होता है । अत: जिस प्रकार प्रकाश का ज्ञान के साथ अन्वय और व्यतिरेक न होने से वह ज्ञान का कारण नहीं हो सकता है उसी प्रकार अर्थ (पदार्थ) भी ज्ञान के प्रति कारण नहीं हो सकता है क्योंकि अर्थ के अभाव में भी केश-मशकादिज्ञान उत्पन्न होता है । ऐसी दशा में ज्ञान अर्थजन्य कैसे हो सकता है अर्थात् नहीं हो सकता है । दूसरी बात यह है कि प्रमाणता में कारण अर्था-व्यभिचार (अर्थ के अभाव में ज्ञान का न होना) है अर्थजन्यता नहीं । कारण स्वसंवेदन प्रत्यक्ष विषय जन्य न होने पर भी प्रमाण माना गया है । यहाँ यह नहीं कहा जा सकता कि स्वसंवेदन प्रत्यक्ष चूंकि अपने से उत्पन्न होता है इसलिए वह भी विषयजन्य ही है क्योंकि कोई भी वस्तु अपने से पैदा नहीं होती । किन्तु अपने से भिन्न कारणों से पैदा होती है । (न्या.दी.२/४)

१२ प्रश्न : यदि ज्ञान अर्थ से उत्पन्न नहीं होता तो वह अर्थ का प्रकाशक कैसे हो सकता है ?
उत्तर : दीपक घटादि पदार्थों से उत्पन्न नहीं होता फिर भी वह उनका प्रकाशक है, यह देखकर आपको सन्तोष कर लेना चाहिए । अर्थात् दीपक जिस प्रकार घटादिकों से उत्पन्न न होकर भी उन्हें प्रकाशित करता है उसी प्रकार ज्ञान भी अर्थ से उत्पन्न न होकर उसे प्रकाशित करता है । (न्या.दी.२/५)
	विषय और विषयी का सम्पात होने के अनन्तर जो प्रथम ग्रहण होता है, वह अवग्रह है । रस आदिक अर्थ विषय है, छहों इन्द्रियाँ विषयी हैं, ज्ञानोत्पत्ति की पूर्वावस्था विषय व विषयी का सम्पात है, जो दर्शन नाम से कहा जाता है । यह दर्शन ज्ञानोत्पत्ति के कारणभूत परिणाम विशेष की सन्तति की उत्पत्ति से उपलक्षित होकर अन्तर्मुहूर्त्त कालस्थायी है । इसके बाद जो वस्तु का प्रथम ग्रहण होता है वह अवग्रह है । जहाँ घटादि के बिना रूप, दिशा और आकार आदि विशिष्ट वस्तु मात्र ज्ञान के द्वारा अनध्यवसायरूप से जानी जाती है, वहाँ भी अवग्रह ही है, क्योंकि अनवग्रहीत अर्थ में ईहादि ज्ञानों की उत्पत्ति नहीं हो सकती है । (ध.१३/२१६-१७)
	इन्द्रिय और पदार्थ का सम्बन्ध होने के बाद उत्पन्न हुए सामान्य अवभास के अनन्तर होने वाले और अवान्तर सत्ताजाति से युक्त वस्तु को ग्रहण करने वाले ज्ञान विशेष को अवग्रह कहते हैं । जैसे - 'यह पुरुष है ' । (न्या.दी.२/११)
