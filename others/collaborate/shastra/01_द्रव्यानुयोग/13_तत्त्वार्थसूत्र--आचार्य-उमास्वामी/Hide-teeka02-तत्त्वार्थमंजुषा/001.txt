<ul><li><b>सम्यग्दर्शन</b> - तत्वार्थ श्रद्धान को सम्यग्दर्शन कहते हैं ।
<li><b>सम्यग्ज्ञान</b> - विपर्यय ज्ञान की निवृत्ति सम्यग्ज्ञान है ।
<li><b>सम्यक् चारित्र</b> - संसार की कारणभूत क्रियाओं का रुक जाना सम्यक् चारित्र है ।</ul>

१. प्रश्न : आचार्य महाराज ने इस सूत्र की रचना किस उद्देश्य से की है?
उत्तर : इस सूत्र के रचने में किसी शिष्य एवं आचार्य का सम्बन्ध विवक्षित नहीं है किन्तु संसार- सागर में निमग्न अनेक प्राणियों के उद्धार करने की पुण्य भावना से प्रेरित होकर तथा मोक्ष का उपदेश बिना हितोपदेश दुष्प्राप्य है ऐसा विचार करके मोक्षमार्ग की व्याख्या करने के इच्छुक आचार्य महाराज ने इस सूत्र की रचना की है । (रा.वा. /१) । मोक्ष अत्यन्त परोक्ष है अत: अपने को तीर्थंकर मानने वाले अल्पज्ञानी प्रवादी लोग मोक्ष के स्वरूप को स्पर्श नहीं करने वाले और असत्य युक्ति रूप वचनों के द्वारा उसका स्वरूप सर्वथा अन्य प्रकार से बतलाते हैं । इसी प्रकार वे प्रवादी लोग उसकी प्राप्ति के विषय में भी विवाद करते हैं । उन सबके द्वारा माना गया मोक्ष एवं मोक्ष का मार्ग सत्यार्थ नहीं है तो मोक्ष की प्राप्ति का उपाय क्या है?  इस प्रश्न का उत्तर देने के लिए यह सूत्र कहा गया है । (सर्वा. २-३)

२. प्रश्न : अन्य मतावलम्बी मोक्ष का स्वरूप किस प्रकार मानते हैं?
उत्तर : (सांख्य) पुरुष का स्वरूप चैतन्य है जो ज्ञेय के ज्ञान से रहित है। किन्तु ऐसा चैतन्य सत् होकर भी असत् ही है, क्योंकि ऐसा मानने पर उसका स्वपर-व्यवसाय-लक्षण कोई आकार अर्थात् स्वरूप प्राप्त नहीं होता । (वैशेषिक) बुद्धि आदि विशेष गुण का नाश हो जाना ही आत्मा का मोक्ष है । किन्तु यह कल्पना भी असमीचीन है, क्योंकि विशेष लक्षण से रहित वस्तु नहीं होती । (बौद्ध) जिस प्रकार दीपक बुझ जाता है उसी प्रकार आत्मा की सन्तान का विच्छेद होना ही मोक्ष है । किन्तु जैसे गदहे के सींग केवल कल्पना के विषय होते हैं स्वरूपसत् नहीं होते, वैसे ही इस प्रकार का मोक्ष भी केवल कल्पना का विषय है, स्वरूपसत् नहीं । यह बात स्वयं उन्हीं के कथन से सिद्ध हो जाती है, इत्यादि (सर्वा. १-२)

३. प्रश्न : अन्य मतावलम्बी मोक्षमार्ग किस प्रकार से मानते हैं?
उत्तर : कोई चारित्र निरपेक्ष ज्ञान से ही मोक्ष की प्राप्ति मानते हैं, कोई केवल श्रद्धान से मोक्ष की प्राप्ति मानते हैं तथा कोई ज्ञाननिरपेक्ष चारित्र से ही मोक्ष की प्राप्ति मानते हैं । परन्तु जिस प्रकार रोग को दूर करने की उपायभूत औषधि का मात्र ज्ञान, श्रद्धान या आचरण रोगी के रोग को दूर करने का उपाय नहीं है उसी प्रकार अलग- अलग ज्ञान आदि मोक्ष की प्राप्ति के उपाय नहीं हैं । (सर्वा. ३)

४. प्रश्न : सर्व प्रथम मोक्षमार्ग का कथन क्यों किया है?
उत्तर : मिथ्यावादियों द्वारा प्रणीत ज्ञान मात्र से वा दर्शन मात्र से वा चारित्र मात्र से तथा ज्ञान- चारित्र इन दो से वा दर्शन-चारित्र इन दोनों से वा ज्ञान-दर्शन इन दो से मोक्षमार्ग का निषेध करने के लिए प्रथम मोक्षमार्ग का कथन किया है, क्योंकि जैनधर्म में सम्यग्दर्शन, सम्यग्ज्ञान और सम्यक्चारित्र इन तीनों की एकता को ही मोक्ष का मार्ग बताया है एक या दो को नहीं । (रा.वा. १७)

५. प्रश्न : मोक्षमार्ग कितने प्रकार का है?
उत्तर : मोक्षमार्ग दो प्रकार का है -
(१) व्यवहार मोक्षमार्ग (२) निश्चय मोक्षमार्ग । (त.सा. ९/२)
(१) परम्परा मोक्षमार्ग (२) साक्षात् मोक्षमार्ग । (प.प्र.टी. २/  १४)
	निश्चय मोक्षमार्ग दो प्रकार का है -
(१) सविकल्प निश्चय मोक्षमार्ग (२) निर्विकल्प निश्चय मोक्षमार्ग । (प .प्र .टी. २१४)

६. प्रश्न : व्यवहार मोक्षमार्ग किसे कहते हैं?
उत्तर : छह द्रव्य, पंचास्तिकाय आदि का सम्यक् श्रद्धान-ज्ञान और व्रतरूप आचरण इन विकल्पमयी व्यवहार मोक्षमार्ग है ।
	अथवा - स्वशुद्धात्मा का साधक और बाह्य पदार्थ के आश्रित व्यवहार मोक्षमार्ग है ।
	अथवा - धातु पाषाण से सुवर्ण-प्राप्ति में अग्नि के समान जो साधक है वह व्यवहार मोक्षमार्ग है । (वृ. द्र. सं. टी. ३९) पर-पदार्थों का श्रद्धान-ज्ञान तथा उपेक्षाभाव है वह सम्यग्दर्शन- ज्ञान- चारित्र है । यह सम्यग्दर्शन-सम्यग्ज्ञान-सम्यक्चारित्र व्यवहार मोक्षमार्ग है । (त.सा. ९/४)
	तपस्वियों का चारित्र 'आचारसार' आदि चारित्रग्रन्थों में कथित मार्ग के अनुसार प्रमत्त और अप्रमत्त गुणस्थान के योग्य पाँच महाव्रत, पाँच समिति, तीन गुप्ति व छह आवश्यक आदि रूप होता है । गृहस्थों का चारित्र उपासकाध्ययन शास्त्र में कथित मार्ग के अनुसार पंचम गुणस्थान के योग्य दान-शील-पूजा-उपवास आदि रूप या दर्शन-व्रत आदि ग्यारह स्थान रूप होता है । यह व्यवहार मोक्षमार्ग का लक्षण है। (प.का.ता. १६०)

७. प्रश्न : निश्चय मोक्षमार्ग किसे कहते हैं?
उत्तर : निश्चय से वीतराग सुख रूप परिणति जो निज शुद्धात्मतत्व  उसी के सम्यक् श्रद्धान-ज्ञान-अनुचरण रूप अभेद रत्नत्रय स्वरूप मोक्षमार्ग है । (प.प्र.टी. २/३१) निज निरंजन शुद्ध-बुद्ध आत्म तत्व के सम्यक्-श्रद्धान-ज्ञान तथा आचरण में एकाग्र परिणति रूप निश्चय मोक्षमार्ग है ।
अथवा- सुवर्ण समान निर्विकार निज-आत्मा के स्वरूप की प्राप्ति रूप साध्य वह निश्चय मोक्षमार्ग है । (वृ.द्र.सं.टी. ३९) सम्यग्दर्शन- ज्ञान- चारित्र इन तीनों से समाहित जो साधु न कुछ ग्रहण करता है और न कुछ त्यागता है, निश्चय नय के अनुसार यह मोक्ष का कारण है। जो आत्मा स्वयं में स्वयं का स्वयं अवलोकन करती है; स्वयं के द्वारा, स्वयं का, स्वयं में परिज्ञान करती है और मध्यस्थ हो जाती है वही निश्चयनय से मोक्ष का मार्ग है, ऐसा जिनेन्द्र भगवान का कथन है । (त.अ. ३१-३२)

८. प्रश्न : निश्चय और व्यवहार मोक्षमार्ग का क्या संबंध है ?
उत्तर : व्यवहार मार्ग साधन है और निश्चय मार्ग साध्यरूप है । (त.सा. ९/२) व्यवहार मोक्षमार्ग निश्चय मोक्ष-मार्ग का परम्परा कारण है । (पं.का.ता. १६०) हे जीव! तू निश्चय मोक्षमार्ग के साधक व्यवहार मोक्षमार्ग को जान । उसके जानने से तू परम्परा से परमात्मा हो जायेगा । निश्चय मोक्षमार्ग साक्षात् एवं व्यवहार मोक्षमार्ग परम्परा से मोक्ष का कारण है । (प.प्र.टी. २/१४)
	अथवा - इन दोनों में सुवर्ण एवं सुवर्णपाषाण के समान साध्य-साधक संबंध है (प.प्र.टी.२/१२)

९. प्रश्न : क्या व्यवहार मोक्षमार्ग के बिना निश्चय मोक्षमार्ग हो सकता है ?
उत्तर : व्यवहार मार्ग में प्रवेश किये बिना जीव निश्चय मार्ग को जानने में भी समर्थ नहीं सकता । जैसे - प्रभात हुए बिना सूर्य का उदय नहीं हो सकता । (आरा.सा. ७/३०)

१०. प्रश्न : व्यवहार मोक्षमार्ग सविकल्प है वह निर्विकल्प (निश्चय मोक्षमार्ग) दशा का साधन कैसे हो सकता है ?
उत्तर : भूत नैगमनय से व्यवहार मोक्षमार्ग निश्चय मोक्षमार्ग का परम्परा से कारण होता है । वहाँ 'मैं अनन्त ज्ञान रूप हूँ' इत्यादि सविकल्प रूप साधक एवं निर्विकल्प समाधि रूप साध्य होता है । कहा है - जो विकल्प सहित है वह आस्रव सहित है और जो विकल्प रहित है वह आस्रव रहित है (प.प्र.टी. २/१४)

११. प्रश्न : यहाँ कौनसे मोक्षमार्ग का कथन किया गया है ?
उत्तर : यहाँ साक्षात् (निश्चय) मोक्षमार्ग का कथन किया गया है। (आप्त.प. १२. टी.)

१२. प्रश्न : सम्यग्दर्शनादि पृथक्-पृथक् मोक्ष के मार्ग क्यों नहीं हैं ?
उत्तर : नहीं, सम्यग्दर्शनादि पृथक्-पृथक् मोक्ष के मार्ग नहीं हो सकते हैं । जिस प्रकार रसायन की क्रिया मात्र से रोग की निवृत्ति होती है क्योंकि उसमें श्रद्धान एवं ज्ञान का अभाव है, तथा ज्ञानपूर्वक रसायन का सेवन किये बिना श्रद्धान मात्र से भी आरोग्य नहीं मिल सकता है अत: पूर्ण फल की प्राप्ति के लिए रसायन की श्रद्धा, उसका ज्ञान एवं उसका सेवन आवश्यक है, उसी प्रकार दर्शन और चारित्र के अभाव में ज्ञान से, ज्ञान और चारित्र के अभाव में श्रद्धान से एवं श्रद्धा और ज्ञान के अभाव में चारित्र से मोक्ष की प्राप्ति नहीं हो सकती । अत: सम्यग्दर्शनादि पृथक्-पृथक् मोक्ष के मार्ग नहीं कहे गये हैं । (रा.वा. ४९) 

१३. प्रश्न : सम्यग्दर्शन किसे कहते हैं ? 
उत्तर : अन्तरंग में दर्शन मोहनीय की उपशम, क्षय और क्षयोपशम पर्याय के परिणाम से एवं बाह्य परिणाम कारण से अपादित होने से आत्मा के जीवादि पदार्थों का विचार विषयरूप अधिगम और निसर्ग व्यापार है । 
प्रणिधान विशेष से गृहीत दो प्रकार से उत्पन्न व्यापार रूप तत्वार्थ श्रद्धान को सम्यग्दर्शन कहते हैं । (रा.वा. १) वीतराग, सर्वज्ञ, जिनेन्द्र देव के द्वारा कहे हुए जो शुद्ध जीवादि तत्व हैं उनके विषय में चल, मलिन, अवगाढ की रहितता पूर्वक जो श्रद्धान, रुचि है अथवा ''जो जिनेन्द्रदेव ने कहा है, वही यह है'' इस प्रकार जो निश्चयरूप बुद्धि है वह सम्यग्दर्शन है । (वृ.द्र.सं. ४१ टी.) जिनेन्द्र के द्वारा उपदिष्ट छह द्रव्य, पाँच अस्तिकाय और नव प्रकार के पदार्थों का आज्ञा अथवा अधिगम से श्रद्धान करना सम्यक्त्व है। (गो.जी. ५६१) आप्त, आगम और पदार्थ ये तत्वार्थ हैं और इनके विषय में श्रद्धान, अनुरक्ति, सम्यग्दर्शन है । (ध.पु. १/१५२) परमार्थभूत देव, शास्त्र और गुरु का तीन मूढ़ताओं से रहित, आठ अंगों से सहित और आठ प्रकार के मदों से रहित श्रद्धान करना सम्यग्दर्शन कहा जाता है । (र.श्रा. ४) तत्वार्थ श्रद्धान सम्यग्दर्शन है अथवा तत्व में रुचि होना सम्यग्दर्शन है या प्रशम, संवेग, अनुकम्पा, आस्तिक्य की अभिव्यक्ति ही जिसका लक्षण है वह सम्यकत्व है। (ध.पु. ७/७) आप्त, आगम और तत्वों का शंकादि दोष रहित जो अतिनिर्मल श्रद्धान होता है उसे सम्यकत्व जानना चाहिए । (वसु.श्रा. ६) 

१४. प्रश्न : आप्त किसे कहते हैं ?
उत्तर : निःशेष दोषों से जो रहित है और केवलज्ञान आदि परम वैभव से जो संयुक्त है, वह परमात्मा कहलाता है, उससे विपरीत वह परमात्मा नहीं है । आप्त- शंकारहित । शंका- सकल मोह राग द्वेषादिक दोष । (नि.सा.टी. ५-७) नियम से वीतराग और सर्वज्ञ तथा आगम का ईश ही सच्चा देव होता हे, निश्चय करके अन्य किसी प्रकार आप्तपना नहीं हो सकता । जिस देव के क्षुधा दोष नहीं है वही वीतराग देव कहा जाता है । जो परम पद में रहने वाला हो, उत्कृष्ट ज्योति वाला हो, राग-द्वेष रहित वीतराग हो, कर्मफल रहित हो, कृतकृत्य हो, सर्वज्ञ हो, आदि-मध्य- अन्त से रहित हो और समस्त जीवों का हित करने वाला हो, वही हितोपदेशी कहा जाता है । (र.क.श्रा. ५-७) जो प्रत्यक्ष ज्ञान से समस्त पदार्थों का ज्ञाता है और परम हितोपदेशी है वह आप्त है । (न्या.दी. ७४) जो घातिया कर्म कलंक से रहित है, जो अनन्त- ज्ञानादि गुणों से सहित है, निर्मल आशय का धारक है, कृतकृत्य है और सबका भला करने वाला है वह आप्त है. । (म.पु. २४/१२५) जो त्रिकालवर्ती गुणपर्यायो से संयुक्त समस्त लोक और अलोक को प्रत्यक्ष जानता है वह सर्वज्ञदेव है । (का.अ. ३०२)

१५. प्रश्न : आप्त के कौनसे अठारह दोष नहीं होते हैं ?
उत्तर : क्षुधा, तृषा, भय, द्वेष, राग, मोह, जरा, रोग, चिन्ता, मृत्यु, खेद, स्वेद, अरति, मद, विस्मय, जन्म, निद्रा और विषाद ये अठारह दोष कहलाते हैं । जो आत्मा इन दोषों से रहित है वही आप्त कहलाता है । (वसु. श्रा. ८- ९)
         
१६. प्रश्न : आगम किसे कहते हैं ?
उत्तर : उनके (आप्त के) मुख से निकली हुई वाणी जो पूर्वापर दोषरहित और शुद्ध है उसे आगम कहा है और उसके द्वारा कहा गया तत्त्वार्थ कहलाता है । (नि.सा. ८) जो आप्त का कहा हुआ हो, वादी- प्रतिवादी द्वारा खण्डन करने में न आवे, प्रत्यक्ष- अनुमानादि प्रमाणों से विरोध-रहित हो, वस्तु स्वरूप का उपदेश करने वाला हो, सब जीवों का हित करने वाला और मिथ्यामार्ग का खण्डन करने वाला हो वह सत्यार्थ शास्त्र है । (र.श्रा. ९) 
	जो आप्त का कहा हो, धर्म, अर्थ, काम, मोक्ष इन चारों पुरुषार्थों के स्वरूप का उपदेश देने वाला हो और नय तथा प्रमाणों से गम्भीर हो उसे आगम कहते हैं । (म.पु. २४/ १२६) पूर्वापर विरुद्धादि दोषों के समूह से रहित और सम्पूर्ण पदार्थों के द्योतक आप्त वचन को आगम कहते हैं । ( ध. ३/१२)
	वीतराग, सर्वज्ञ देव के द्वारा कहे गये छह द्रव्य व सप्त तत्व आदि का सम्यक् श्रद्धान एवं ज्ञान तथा व्रतादि के अनुष्ठान रूप चारित्र, इस प्रकार भेद रत्नत्रय का स्वरूप जिसमें प्रतिपादित किया गया है उसको आगम या शास्त्र कहते हैं । (प.का.ता. १७३) आप्त के वचनादि से होने वाले पदार्थों के ज्ञान को आगम कहते हैं । (प.मु. ३/९५)

१७. प्रश्न : तपोभृत् (सच्चे गुरु) किसे कहते हैं ? 
उत्तर :  जो विषयों की आशा के वश से रहित हैं, आरम्भ-परिग्रह रहित हैं, ज्ञान-. ध्यान तथा तप में लीन रहते हैं वे गुरु प्रशंसनीय हैं । (र.क.श्रा. १०) निर्ग्रन्ध साधु पंच परमेष्ठी साधु हैं । ये अन्तरंग और बहिरंग परिग्रह से रहित होते हैं और आत्म-कल्याण में लीन रहते हैं । इनके उपदेश से सम्यक्त्व की उपलब्धि होती है जीवन सन्मार्ग में प्रवृत्त होता है, जिससे इहलौकिक और पारलौकिक कल्याण होता है । "समस्त जीवों का हित करने वाले दिगम्बर गुरु ही उत्कृष्ट गुरु हैं और वे ही इस संसार रूपी समुद्र से पार हो सकते हैं तथा दूसरों को पार कर सकते हैं; दिगम्बर गुरुओं के सिवाय अन्य कोई गुरु नहीं हो सकता है, न अन्य किसी को पार कर सकता है ।'' (मू.प्र. १३९४)
	जो महाव्रत से संयुक्त हैं, जिनका मन तत्वज्ञान के विचार में संलग्न है, जो धर्म के उपदेशक हैं और पाणिपात्र में भोजन करते हैं, वे ही पुरुष गुरु माने गये हैं । जो दर्शनाचार, ज्ञानाचार आदि पाँच आचारों के विचारज्ञ हैं, जिनके कषाय शान्त हैं, शीत-उष्णादि परीषहों के विजेता हैं और जो बाह्य परिग्रह के समान अन्तरंग परिग्रह से भी रहित हैं, वे ही सच्चे गुरु हैं । (उ.श्रा. १४/१५)

१८. प्रश्न : सम्यग्दर्शन की कौन-कौन सी भावनाएँ हैं ?
उत्तर : संसार से भय होना, शान्त परिणाम होना, धीरता रखना, मूढ़ताओं का त्याग करना, गर्व नहीं करना, श्रद्धा रखना और दया करना सम्यग्दर्शन की ये सात भावनाएँ जानने योग्य हैं । (म.पु. २१/९७)
	परिणामों की स्थिरता रखना, जिनायतनादि धर्मक्षेत्र में रमण करना, उत्तम भावनाएँ भाना, शंकादि दोषों से रहित होना सम्यग्दर्शन को शुद्ध रखने के उपाय हैं । (प.पु. १०५/२१४)

११. प्रश्न : सम्यग्ज्ञान किसे कहते हैं ?
उत्तर : जीवादि पदार्थ जिस प्रकार से अवस्थित हैं उनको उसी प्रकार से जानना वा जीवादि पदार्थों का याथात्म्य ज्ञान होना सम्यग्ज्ञान है । नय-प्रमाण के विकल्पपूर्वक जीवादि पदार्थों को जैसा- का- तैसा जानना सम्यग्ज्ञान है । (रा.वा. २)
	सम्यक्त्व के होने पर स्व और परस्वरूप संशय, विपर्यय तथा अनध्यवसाय (विभ्रम) इन तीनों दुरभिनिवेशों से रहित होकर सम्यग्ज्ञान होता है । (बृ.द्र.सं. ४२)
	जो ज्ञान वस्तु के स्वरूप को न्यूनता रहित तथा अधिकता रहित, विपरीतता रहित जैसा-का-तैसा सन्देह- रहित जानता है, उसको आगम के ज्ञाता पुरुष सम्यग्ज्ञान कहते हैं । (र.श्रा. ४२)
	जीव- अजीव आदि पदार्थों के यथार्थ स्वरूप को प्रकाशित करने वाला और अज्ञान वा मिथ्याज्ञान रूपी अन्धकार की सन्तान-परम्परा के नष्ट होने के बाद उत्पन्न होने वाला ज्ञान सम्यग्ज्ञान कहलाता है । (म.पु. २४/११८)
	बाधा से रहित होते हुए सर्वदेश में, सर्वकाल में, सर्व प्राणियों को, स्व को एवं अर्थ को आकार सहित निश्चित रूप से जानना सम्यग्ज्ञान है और वह अनेक प्रकार का है । (श्लो. १)

२०. प्रश्न : सम्यग्ज्ञान की कौन-कौनसी भावनाएँ हैं ?
उत्तर : जैन शास्त्रों को स्वयं पढ़ना, दूसरों से पूछना, पदार्थ के स्वरूप का चिन्तन करना, श्लोक आदि  कण्ठस्थ करना तथा समीचीन धर्म  का उपदेश देना ये पाँच भावनाएँ जाननी चाहिए । (म.पु. २१/९६) 

२१. प्रश्न : सम्यग्ज्ञान की भावना का क्या फल है ?
उत्तर : श्रुतज्ञान की भावना से भव्य जीवों का ज्ञान, सूर्य की किरणों के समान उद्योत रूप अर्थात् प्रकाशमान होता है, चारित्र चन्द्रमा के समान उज्ज्वल होता है और चित्त अपने वश में होता है ।(ति.प. १/५०)  प्रवचन को पढ़ने से सुमेरुपर्वत के समान निश्चल, लोकमूढ़ता  आदि तीन मूढ़ताओं से रहित और शंका- कांक्षा आदि आठ दोषों से रहित अनुपम सम्यग्दर्शन प्राप्त होता है । आर्ष वचन के अभ्यास से देव, विद्याधर तथा मनुष्यों के सुख प्राप्त होते हैं और अन्त में दारुण अष्ट कर्म-मल से रहित मोक्षसुख की भी प्राप्ति होती है । (ति.प. १/५१ - ५२)

२२. प्रश्न : सम्यक् चारित्र किसे कहते हैं ?
उत्तर : संसार के कारणभूत राग- द्वेषादि की निवृत्ति के लिए कृतसंकल्प ज्ञानी की बाह्य एवं अभ्यन्तर क्रियाओं का रुक जाना सम्यक् चारित्र है । (रा.वा. ३)
	अशुभ से निवृत्ति होकर शुभ में प्रवृत्ति करना सम्यक् चारित्र है । जिनेन्द्रदेव ने व्यवहार नय से उस चारित्र को पाँच व्रत, पाँच समिति एवं तीन गुप्ति रूप कहा है । (वृ.द्र.सं. ४५) जो ज्ञानी पुरुष संसार के कारणों को दूर करने के लिए उद्यत है उसके कर्मों के ग्रहण करने में निमित्तभूत क्रियाओं का उपरम (रुक जाना) होने को सम्यक्-चारित्र कहते हैं । (सर्वा. ५) जिसमें विनय, नियम, शील, ज्ञान, दया, दान और मोक्ष के लिए ध्यान धारण किया जाता है उसे सम्यक् चारित्र कहते हैं । (प.पु. १०५/२२३) मुनियों के लिए परपीड़ा से रहित तथा श्रद्धा आदि गुणों से सहित दान दिया जाता है उसे सम्यक्-चारित्र कहते हैं। (प.पु. १०५/२२२) जो मुनि तृष्णा रहित है, मोक्ष की इच्छा करने वाला है, समस्त परिग्रह रहित है और अहिंसा आदि पाँचों महाव्रतों को धारण करने वाला है उसके जो इष्ट- अनिष्ट आदि पदार्थों में राग और द्वेष का त्याग कर माध्यस्थ भावों का धारण करना है उसे सम्यक्-चारित्र कहते हें । (म.पु. २४/१११) जिससे हित को प्राप्त करते हैं और अहित का निवारण करते हैं, उसको चारित्र कहते हैं । अथवा सज्जन जिसका आचरण करते हैं, उसको चारित्र कहते हैं । इसके सामायिकादि भेद हैं । (भ.अ.वि. ८/४१) 
	हिंसा, असत्य, चोरी तथा मैथुनसेवा और परिग्रह इन पाँचों पापों की प्रणालियों से विरत होना चारित्र है । (र.क.श्रा. ४१)
	मन से, वचन से, काय से, कृत-कारित-अनुमोदना के द्वारा जो पापरूप क्रियाओं का त्याग है उसको सम्यग्चारित्र कहते हें । (त.अ. २७) 

२३. प्रश्न : सम्यक् चारित्र की कौन-कौन सी भावनाएँ हैं ?
 उत्तर : चलने आदि के विषय में यत्न रखना अर्थात् ईर्या, भाषा, एषणा, आदान-निक्षेपण और प्रतिष्ठान इन पाँच समितियों का पालन करना, मनोगुप्ति, वचन गुप्ति और काय गुप्ति का पालन करना तथा परिषहों को सहन करना ये चारित्र की भावनाएँ जानना चाहिए । (म.पु. २१/१८)

२४. प्रश्न : सूत्र में दिये गये 'सम्यक्' शब्द को किस-किस के साथ जोड़ना चाहिए ? 
उत्तर : सूत्र में दिये गये 'सम्यक्' शब्द को दर्शन, ज्ञान और चारित्र तीनों के साथ जोड़ना चाहिए । क्योंकि सूत्र में द्वन्द्व समास है और द्वन्द्व समास से कोई भी विशेषण आदि में हो या अंत में सबके साथ जुड़ जाता है । 
	जैसे- ' 'देवदत्त-जिनदत्त-गुरुदत्ता भोजयन्ता' ' इसमें भोजन क्रिया का तीनों के साथ अन्वय (सम्बन्ध) है । देवदत्त, गुरुदत्त और जिनदत्त को भोजन कराओ । इसी प्रकार 'सम्यक्' शब्द का अन्वय दर्शन, ज्ञान और चारित्र तीनों के साथ होता है । (रा.वा. ३५)

२५. प्रश्न : दर्शन, ज्ञान और चारित्र के साथ 'सम्यक् ' विशेषण क्यों दिया है ?
उत्तर : पदार्थों के यथार्थ ज्ञानमूलक श्रद्धान का संग्रह करने के लिए दर्शन के पहले 'सम्यक्' विशेषण दिया है । विमोह, संशय और विपर्यय ज्ञानों का निराकरण करने के लिए ज्ञान के पहले 'सम्यक्' विशेषण दिया है। 
अज्ञानपूर्वक आचरण के निराकरण करने के लिए चारित्र के पहले 'सम्यक्' विशेषण दिया है । (सर्वा. ५)

२६. प्रश्न : ज्ञान पूर्वक ही सम्यक्दर्शन होता है और ज्ञान में अक्षर भी कम हैं अत: दर्शन के पहले ज्ञान का ग्रहण क्यों नहीं किया है ?
उत्तर : ज्ञान पूर्वक सम्यग्दर्शन नहीं होता है, दोनों की प्रवृत्ति एक साथ होती है प्रकाश और प्रताप के समान । जैसे - मेघपटल के हटते ही सूर्य का प्रकाश और प्रताप एक साथ फैलता है उसी प्रकार ज्ञान और दर्शन एक साथ उत्पन्न होते हैं । जब दर्शनमोहनीय कर्म के उपशम, क्षयोपशम या क्षय से आत्मा सम्यग्दर्शन पर्याय रूप उत्पन्न होती है उसी समय उसके मति अज्ञान, श्रुतज्ञान की निवृत्ति पूर्वक मतिज्ञान, श्रुतज्ञान प्रगट होते हैं, अत: सम्यग्दर्शन और सम्यग्ज्ञान में पौर्वापर्य नहीं है । दूसरी बात- अल्पाक्षर होने मात्र से ज्ञान का पूर्व में ग्रहण नहीं हो सकता है क्योंकि जो पूज्य होता है उसका पूर्वग्रहण होता है । ज्ञान की अपेक्षा सम्यग्दर्शन पूज्य है क्योंकि सम्यग्दर्शन के सन्निधान से ही ज्ञान, सम्यग्ज्ञान होता है तथा सम्यग्दर्शन के अभाव में तत्वों का ज्ञाता होकर भी अज्ञानी रहता है अत: ज्ञान में समीचीनता लाने का कारण होने से सम्यग्दर्शन का ग्रहण प्रथम किया है ।# (रा.वा. २८-३१)

# जब श्रद्धान ठीक होता है, तो ज्ञान भी ठीक चलता है और काम भी ठीक चलने लगता है । इसलिए श्रद्धान ही इन तीनों में बलवान है, अत: पहले रखा गया है । हाँ, आचरण करने के लिए ज्ञान की जरूरत है, इसीलिए चारित्र को ज्ञान के भी बाद अंत में रखा गया है ।
इसका तात्पर्य यह है कि श्रद्धान तो मिथ्याश्रद्धान और सम्यक् श्रद्धान के भेद से दो प्रकार का होता है, किन्तु ज्ञान मिथ्याज्ञान अज्ञान और सम्यक् ज्ञान के भेद से तीन प्रकार का; इसी तरह चारित्र भी मिथ्याचारित्र, कुचारित्र और सम्यक्चारित्र के भेद से तीन प्रकार का होता है ।
कुचारित्र - अज्ञान पूर्वक जो चारित्र है, वह कुचारित्र है ।
तत्त्वार्थाय श्रद्धान - तत्वार्थ के लिए श्रद्धान ।
तत्वार्थस्य श्रद्धान - तत्त्वार्थ का श्रद्धान ।
तत्वार्थे श्रद्धान - तत्वार्थ में श्रद्धान ।

२७. प्रश्न : चारित्र के पूर्व ज्ञान का ग्रहण क्यों किया है ?
उत्तर : जीवादि पदार्थों का तत्वज्ञान के साथ सन्निधान होने पर चारित्र-मोहनीय का विशेष उपरमरूप चारित्र परिणाम होता है अर्थात् चारित्र ज्ञानपूर्वक ही होता है इसलिए चारित्र के ज्ञानपूर्वक होने से ज्ञान शब्द को चारित्र के पूर्व कहा है। (रा.वा. ३२)
	 
२८. प्रश्न : सूत्र में 'मार्ग:' शब्द का एकवचन पुल्लिंग में निर्देश क्यों किया है ?
उत्तर : जो मोक्षमार्ग है और मोक्ष का उपाय है उसमें आत्मा प्रधान है । आत्मा में जिस स्वरूप से मोक्षमार्ग कहा जाता है वह दर्शन, ज्ञान, चारित्र सबका अवशिष्ट एक पुल्लिंग है उसकी ही प्रधानता है इसलिए समानाधिकरण होने पर भी पुल्लिंग बहुवचन का प्रसंग नहीं आता है । जिस प्रकार 'साधव: प्रमाणम्' इसमें साधु शब्द में बहुवचन और पुल्लिंगता है तथा प्रमाण में एक वचन नपुंसकलिङ्गता होने पर भी कोई विरोध नहीं है । (रा.वा. ३६)
	सम्यग्दर्शनादि तीनों मिलकर ही मोक्ष-मार्ग है, पृथक्-पृथक् नहीं है इस बात का ज्ञापन कराने के लिए सूत्र में ''मोक्षमार्ग:'' एक वचन निर्देश किया है । (सर्वा. ८)
	
२१. प्रश्न : बन्ध पूर्वक मोक्ष होता है इसलिए प्रथम बन्ध के कारणों को कहना चाहिए ।   
उत्तर : ऐसा नहीं है, आश्वासन के लिए प्रथम मोक्ष के कारणों को कहा है । जैसे कारागृह में पड़ा हुआ व्यक्ति बन्धन के कारणों को सुनकर भयभीत होता है तथा हताश हो जाता .है परन्तु उसे यदि कारागृह से छूटने का उपाय बताया जाता है तो उसे आश्वासन मिलता है और वह आशान्वित हो बन्धन से मुक्ति का प्रयास करता है । उसी प्रकार अनादिकाल से संसार रूपी कारागृह में अवरुद्ध कर्मबन्धनसे बद्ध प्राणी प्रथम ही बन्धन के कारण जानकर भयभीत न हो और मोक्ष के कारणों को सुनकर आश्वासन को प्राप्त हो इसलिए प्रथम बन्ध के कारणों का कथन न करके मोक्ष के कारणों का निर्देश किया है । (रा.वा. १६ उ.)

३०. प्रश्न : सम्यग्दर्शनादि में मोक्षमार्गत्व किस प्रकार है ?
उत्तर : औषधि के समान मिथ्यादर्शन, अज्ञान और असंयम आदि के प्रत्यनीक (विपरीत) होने से सम्यग्दर्शनादि में मोक्षमार्गत्व की सिद्धि होती है । जिस प्रकार वातादि के विकार से उत्पन्न होने वाले रोगों के निदान को नष्ट करने के कारण औषधि आरोग्य का मार्ग (कारण) कहलाती है उसी प्रकार संसार रोग रूप मिथ्यात्वादि के कारणों का नाशक होने से सम्यग्दर्शनादि मोक्ष के मार्ग कहलाते हैं । (रा.वा. ४०) 

३१. प्रश्न : सम्यग्दर्शनादि में लक्षण भेद होने से एक मार्गत्व की उत्पत्ति कैसे हो सकती है ?
उत्तर : इसमें कोई दोष नहीं है क्योंकि जिस प्रकार भिन्न-भिन्न लक्षण वाली बत्ती, तेल और अग्नि आदि पदार्थों की बाह्य- अभ्यन्तर परिणाम कारण से प्राप्त संयोग पर्यायों का समुदाय एक दीपक होता है, तेल, बत्ती और अग्नि ये तीनों पृथक्-पृथक् दीपक नहीं हैं उसी प्रकार परस्पर विलक्षण (भिन्न-भिन्न लक्षण वाले) सम्यग्दर्शन, सम्यग्ज्ञान और सम्यक् चारित्र इन तीनों का समुदाय एक मोक्षमार्ग होता है, पृथक्- पृथक् नहीं । (रा.वा. ६७) सम्यग्ज्ञान आने वाले कर्म को रोकने वाला है और सम्यक् चारित्र पहले से आये हुए बद्ध कर्मों को दूर करने वाला है तथा सम्यक्दर्शन इन दोनों की पुष्टि करता है । इस तरह ये तीनों उपयोगी हैं और एक दूसरे के उपकारी हैं । (च.चा. ७/५२)

३२. प्रश्न : इन्द्रियों से नहीं दिखने वाले मोक्ष का अस्तित्व कैसे जाना जाता है ?
उत्तर : इन्द्रिय- अगोचर मोक्ष आगमप्रमाण से सिद्ध है । जैसे भावी सूर्यग्रहण और चन्द्रग्रहण इस समय में इस वर्ण से इस दिशा भाग में सर्वग्रासी है, इस दिशा भाग में सर्वग्रासी नहीं है इत्यादि सूर्य- चन्द्रग्रहण का स्वरूप यद्यपि ज्योतिषी के इन्द्रियगोचर नहीं है तथापि अप्रत्यक्ष सूर्य-चन्द्रग्रहण आगम से जाना जाता है उसी प्रकार इन्द्रिय अगोचर मोक्ष भी आगम से जाना जाता है । (रा.वा. १२-१३)
