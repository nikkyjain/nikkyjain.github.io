(तत) वे ज्ञान (प्रमाणे) दो प्रमाण स्वरूप हैं ।
अर्थ - वे मति आदि ज्ञान दो प्रमाण रूप हैं ।

१ प्रश्न : यह सूत्र किसलिए कहा गया है ?
उत्तर : प्रमाण के स्वरूप और संख्या में विवाद करने वाले प्रतिवादियों को संक्षेप से विशेष निश्चय कराने के लिए आचार्य महाराज ने यह सूत्र कहा है । तत् कहने से ऊपर कहे गये ज्ञान ही प्रमाण हैं, इस प्रमाण के स्वरूप का निश्चय होता है । और प्रमाणे कहने से वह ज्ञान दो प्रमाण रूप ही है तीन आदि संख्या वाला नहीं है; इस प्रकार प्रमाण की संख्या का निश्चय होता है । (श्लोक ३/४२)
	प्रमाण और नय के द्वारा पदार्थों का अधिगम होता है, ऐसा सूत्र कहा है । कोई प्रमाण को ज्ञान मानते हैं, कोई सन्निकर्ष को प्रमाण मानते हैं अत: मतिज्ञानादि के ही प्रमाणत्व का प्रख्यापन करने के लिए यह सूत्र कहा गया है । (रा.वा.उ.१०)

२ प्रश्न : सूत्र में 'तत् पद किसलिए दिया है ?
उत्तर : सन्निकर्ष प्रमाण है, इन्द्रिय प्रमाण है ऐसा कितने ही लोग मानते हैं, इसलिए उनकी इस परिकल्पना का निराकरण करने के लिए सूत्र में 'तत् पद दिया गया है, जिससे यह अर्थ स्पष्ट हो जाता है कि वे मति आदि ज्ञान ही प्रमाण हैं, अन्य नहीं । (सर्वा.१६६)

३ प्रश्न : सन्निकर्ष को प्रमाण मानने में क्या दोष है ?
उत्तर : यदि सन्निकर्ष को प्रमाण माना जाता है तो सूक्ष्म, व्यवहित और विप्रकृष्ट पदार्थों के अग्रहण (ग्रहण नहीं होने) का प्रसंग प्राप्त होता है, क्योंकि इनका इन्द्रियों से सम्बंध नहीं होता है इसलिए सर्वज्ञता का अभाव हो जाता है । (सर्वा.१६७) सन्निकर्ष को प्रमाण मानने पर सकल पदार्थों के परिच्छेद का अभाव हो जाता है और परिच्छेद के अभाव में सन्निकर्ष का भी अभाव हो जाता है । जिस नैयायिक के सिद्धान्त में सन्निकर्ष प्रमाण है और अर्थाधिगम फल है उसके सकल पदार्थों का परिच्छेद नहीं हो सकता सन्निकर्ष का अभाव होने से । उसके सन्निकर्ष का अभाव है । (रा.वा.१६) वह सन्निकर्ष अचेतन है और अचेतन से सुख की प्राप्ति तथा दुःख का परिहार नहीं होता । इसलिए सन्निकर्ष प्रमाण नहीं हो सकता है । (परी.मु. १/२ टी.)

४ प्रश्न : सन्निकर्ष का अभाव क्यों है ?
उत्तर : कोई सर्वज्ञ अवश्य होना चाहिए और उसके अर्थ के परिच्छेद में यदि सन्निकर्ष हेतु है तो वह सन्निकर्ष चतुष्टय (आत्मा, मन, इन्द्रिय और अर्थ) और त्रय सन्निकर्ष और दो सन्निकर्ष का विषय होगा । उसमें चतुष्टय विषय और त्रय विषय सन्निकर्ष तो हो नहीं सकता । क्योंकि मन और इन्द्रियाँ एक साथ प्रवृत्ति नहीं करती हैं, तथा इनका विषय नियत है । क्योंकि ज्ञेय अनन्त हैं, त्रिकालविषयक हैं, सूक्ष्म, अन्तरित और विप्रकृष्ट रूप हैं, उनका उनके द्वारा सन्निकर्ष कैसे हो सकता है ? (रावा.१६) सूक्ष्म - जो स्वभाव से विप्रकृष्ट है, दूर है । जैसे - परमाणु आदि । अन्तरित - जो काल से विप्रकृष्ट है, दूर है वह अन्तरित है जैसे - राम आदि । विप्रकृष्ट - जो देश से विप्रकृष्ट है, दूर है वह विप्रकृष्ट है जैसे मेरु आदि । (न्या.दी.२/२२)

५ प्रश्न : सन्निकर्ष किसे कहते हैं ?
उत्तर : इन्द्रिय और पदार्थों का सम्बन्ध सन्निकर्ष कहलाता है ।(परी.मु.१/२ टी.) चक्षु आदि इन्द्रियों के अपने- अपने क्षयोपशम प्रमाण अपने योग्य स्थान में स्थित रूपादि विषयों का ग्रहण करना वही सन्निपात सम्बन्ध अथवा सन्निकर्ष कहलाता है । (वृ.द्र.सं.४४)
	सन्निकर्ष आकाशादि अमूर्त्तिक पदार्थों में, दूरदेशवर्ती मेरु आदि पदार्थों में, दूर कालवर्ती राम-रावणादि में, स्वभाव से अदृश्य भूतादि में, उसी प्रकार अत्यन्त सूक्ष्म परकीय मनोवृत्ति तथा पुद्गल परमाणु आदि में प्रवृत्ति नहीं करता, क्योंकि इन्द्रियों से स्थूल मूर्त्तिक विषय मात्र ज्ञात होते हैं । (प्र.सा.ता.४१)

६ प्रश्न : सूत्र में 'प्रमाणे' द्विवचन का ग्रहण क्यों किया है ?
उत्तर : सूत्र में कहे जाने वाले भेदों की अपेक्षा द्विवचन का निर्देश किया है । आगे कहेंगे, 'आद्ये परोक्षं', ’प्रत्यक्षमन्यत् । यह द्विवचन का प्रयोग प्रमाण की अन्य संख्या का निराकरण करने के लिए किया हे । (सर्वा.१७२)
	'प्रमाणे' इस प्रकार द्विवचन के प्रयोग से प्रमाण दो ही प्रकार का है, ऐसा नियम बनता है । प्रत्यक्ष और परोक्ष दो ही प्रमाण हैं । शेष अनुमान, उपमा आदि इन्हीं दो प्रमाणों में अन्तर्भूत हैं। (सुख बो.त.वृ. ३१)

७ प्रश्न : प्रमाण कितने प्रकार का होता है ?
उत्तर : प्रमाण सामान्य से दो प्रकार का है (१) प्रत्यक्ष प्रमाण (२) परोक्ष प्रमाण । प्रमाण पाँच प्रकार का है (१) द्रव्य प्रमाण (२) क्षेत्र प्रमाण (३) काल प्रमाण (४) भाव प्रमाण (५) नय प्रमाण ।
द्रव्य प्रमाण : संख्यात, असंख्यात और अनन्त यह द्रव्य प्रमाण है ।
क्षेत्र प्रमाण : एक प्रदेश आदि क्षेत्र प्रमाण है ।
काल प्रमाण : एक समय, एक आवली आदि काल प्रमाण है ।
भाव प्रमाण : आभिनिबोधिक (मति) ज्ञान, श्रुतज्ञान, अवधिज्ञान, मनःपर्यय ज्ञान और केवलज्ञान के भेद से भाव प्रमाण पाँच प्रकार का है ।
नय प्रमाण : नैगम, संग्रह आदि के भेद से नय प्रमाण सात प्रकार का है । (ध.१/८१)
प्रमाण छह प्रकार का है-
(१) नाम प्रमाण (२) स्थापना प्रमाण (३) द्रव्य प्रमाण (४) क्षेत्र प्रमाण (५) काल प्रमाण (६) भाव प्रमाण ।

८ प्रश्न : प्रमाण का फल क्या है ?
उत्तर : यद्यपि आत्मा ज्ञ स्वभाव है तो भी वह कर्मों से मलिन है अत: इन्द्रियों के आलम्बन से पदार्थ का निश्चय होने पर उसके जो प्रीति उत्पन्न होती है वही प्रमाण का फल कहा जाता है । अथवा- उपेक्षा या अज्ञान का नाश प्रमाण का फल है । राग-द्वेष रूप परिणामों का नहीं होना उपेक्षा है और अन्धकार के समान अज्ञान का दूर हो जाना अज्ञान नाश है । सो ये भी प्रमाण के फल हैं । (सर्वा.१७०) परोक्ष प्रमाण का फल हेय पदार्थ को छोड़ने और उपादेय पदार्थ को ग्रहण करने की बुद्धि उत्पन्न होना है तथा प्रत्यक्ष प्रमाण का फल रागद्वेष का अभाव एवं उसके पूर्व मोह का क्षय होना है । (हरि.पु.१०/१५५)
	प्रमाण ही हित की प्राप्ति और अहित का परिहार करने में समर्थ है । (प.मु.१/२) अज्ञान की निवृत्ति, त्यागना, ग्रहण करना और उपेक्षा करना यह प्रमाण का फल है। (प.मु.५/१ टी.) युगपत् सर्वभासनरूप जो आद्य-प्रमाण केवलज्ञान है उसका फल उपेक्षा है । शेष क्रमश: भासन रूप जो प्रमाण मत्यादि ज्ञानसमूह है उसका फल ग्रहण और त्याग की बुद्धि है तथा पूर्व में कही गयी उपेक्षा भी उसका फल है और अपने विषय में अज्ञान का नाश होना इस सारे ही प्रमाण रूप ज्ञानसमूह का फल है ।(आ.मी.१०५)

९ प्रश्न : प्रमाण का फल कितने प्रकार का है ?
उत्तर : 'प्रमाण का फल'# दो प्रकार का है - (१)साक्षात् फल और (२)परम्परा फल ।
अज्ञान की निवृत्ति का होना साक्षात् फल है । किसी वस्तु का त्याग, किसी वस्तु का ग्रहण एवं उपेक्षा भाव परम्परा फल है। (प.मु.५/१टी.)
# श्रुतज्ञान की भावना से ज्ञान रूपी सूर्य की किरणों के समान उद्योत रूप होता चारित्र चन्द्रमा के समान उज्ज्वल होता है । परमागम के पढ़ने का फल सुमेरु के समान निश्चल, लोक-मूढ़ता, देव-मूढ़ता, गुरु-मूढता रहित, शंकादि दोषों से रहित अनुपम सम्यग्दर्शन की प्राप्ति है । 

१० प्रश्न : यदि जीवादि पदार्थों के ज्ञान में प्रमाण कारण है तो प्रमाण के ज्ञान के अन्य प्रमाण को कारण मानना चाहिए और ऐसा मानने पर अनवस्था दोष प्राप्त होगा ?
उत्तर : जीवादि पदार्थों के ज्ञान के प्रमाण को कारण मानने पर अनवस्था दोष नहीं आता, जैसे दीपक । जिस प्रकार घटादि पदार्थों के प्रकाश करने में दीपक हेतु है और अपने स्वरूप को प्रकाश करने में भी वही हेतु है, इसके लिए प्रकाशान्तर नहीं ढूंढना पड़ता, उसी प्रकार प्रमाण भी है; यह बात अवश्य मान लेना चाहिए । अब यदि प्रमेय के समान प्रमाण के लिए अन्य प्रमाण माना जाता है तो स्व का ज्ञान नहीं होने से स्मृति का अभाव हो जाता है और स्मृति का अभाव हो जाने से व्यवहार का लोप हो जाता है। (सर्वा.१७१)

