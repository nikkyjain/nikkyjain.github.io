मति-श्रुत-अवधि-मन:पर्यय-केवलानि ज्ञानम् ।
अर्थ : मतिज्ञान, श्रुतज्ञान, अवधिज्ञान, मनःपर्यय ज्ञान और केवलज्ञान ये पाँच ज्ञान हैं ।

<ul><li><strong>मतिज्ञान</strong> - पाँच इन्द्रिय और मन की सहायता से जो ज्ञान होता है उसे मतिज्ञान कहते है ।</li>
<li><strong>श्रुतज्ञान</strong> - जो मतिज्ञान पूर्वक होता है उसे श्रुतज्ञान कहते हैं ।</li>
<li><strong>अवधिज्ञान</strong> - अवधिज्ञानावरण के क्षयोपशम से मूर्तिक पदार्थों को जो एकदेशप्रत्यक्ष द्वारा सविकल्प जानता है वह अवधिज्ञान है । (द्र.सं.५)</li>
<li><strong>मन:पर्ययज्ञान</strong> - जो दूसरों के मनोगत मूर्तिक द्रव्यों को उस मन के साथ प्रत्यक्ष जानता है उसे मन: पर्ययज्ञान कहते हैं । (ध.पु.१/९५)</li>
<li><strong>केवलज्ञान </strong>- अथींजन जिसके लिए बाह्य एवं अभ्यन्तर तप के द्वारा मार्ग का केवन अर्थात् सेवन करते है वह केवलज्ञान कहलाता है । (सर्वा.१६४)</li></ul>

१ प्रश्न : यह सूत्र किसलिए कहा गया है ?
उत्तर : इस प्रकार आदि में कथित सम्यग्दर्शन का लक्षण, उत्पत्ति, स्वामी विषय न्यास आदि अधिगम के उपायों का तथा तत्सम्बन्धी जीवादि की संज्ञा, परिणामादि का विचार किया । अब सम्यग्ज्ञान का विचार करने के लिए यह सूत्र  कहा गया है । (रा.वा.उ ९)

२ प्रश्न : सम्यग्ज्ञान कितने होते हैं ?
उत्तर : ज्ञान पाँच होते हैं-
(१) मतिज्ञान (२) श्रुतज्ञान (३) अवधिज्ञान (४) मनःपर्यय ज्ञान (५) केवलज्ञान । (त.सू.१/९) 	सामान्य की अपेक्षा संग्रह रूप द्रव्यार्थिक नय के आश्रय से ज्ञान एक ही कहा है तथापि विशेष की अपेक्षा पर्यायार्थिक नय के आश्रय से ज्ञान पांच ही कहे है । (गो.जी.जी.३००)

३ प्रश्न : मतिज्ञान किसे कहते हैं ?
उत्तर : मतिज्ञानावरण के क्षयोपशम से और इन्द्रिय तथा मन के अवलम्बन से मूर्त्त-अमूर्त्त द्रव्य का विकल अर्थात् एकदेशरूप से विशेषत:(सांव्यवहारिक प्रत्यक्षरूप से) जो अवबोध करता है,वह आभिनिबोधिक ज्ञान है । आभिनिबोधिक ज्ञान को ही मतिज्ञान कहते हैं । (पं.का.ता.४१) 
	इन्द्रिय और मन के निमित्त से शब्द, रस, स्पर्श, रूप और गन्धादि विषयों में अवग्रह, ईहा, अवाय और धारणा रूप जो ज्ञान होता है वह मतिज्ञान है । (द्र.सं.टी.४४) मतिज्ञानावरण एवं वीर्यान्तराय कर्म के क्षयोपशम से और बहिरंग पाँच इन्द्रिय और मन की सहायता से जो मूर्त्त-अमूर्त्त वस्तु को एकदेश से विकल्पाकार परोक्षरूप से अथवा सांव्यवहारिक प्रत्यक्ष रूप जो जानता है, वह क्षायोपशमिक मतिज्ञान है । (द्र.सं.५ गा.टी.)

४ प्रश्न : मतिज्ञान कितने प्रकार के होते हैं ?
उत्तर : मतिज्ञान तीन प्रकार का होता है -
(१) उपलब्धि (२) भावना (३) उपयोग ।
उपलब्धि - मतिज्ञानावरणीय कर्म के क्षयोपशम से जो पदार्थों को जानने की शक्ति प्राप्त होती है उसको उपलब्धि मतिज्ञान कहते हैं ।
भावना - जाने हुए पदार्थ का बार-बार चिन्तन करना सो भावना मतिज्ञान है ।
उपयोग - यह नीला है, यह पीला है इत्यादि रूप से जो पदार्थ के जानने रूप व्यापार है उसको उपयोग मतिज्ञान कहते हैं । अथवा - 
	अवग्रह, ईहा, अवाय और धारणा के भेद से चार प्रकार का मतिज्ञान है । अथवा- कोष्ठ बुद्धि, बीजबुद्धि, पादानुसारीबुद्धि और संभिन्नश्रोतृता बुद्धि के भेद से चार प्रकार भी हें । (पं.का.ता ४३)
	श्रुतज्ञान असंख्यात लोक प्रमाण है, मतिज्ञान के भी इतने ही भेद हैं । क्योंकि श्रुतज्ञान मतिज्ञान पूर्वक ही होता है, कारण के भेद से कार्य का भेद पाया जाता है । अतएव वह भी असंख्यात लोक प्रमाण है । (ध.१२/४८०)

५ प्रश्न : श्रुतज्ञान किसे कहते हैं ?
उत्तर : जो परोक्ष रूप से सम्पूर्ण वस्तुओं को अनेकान्त रूप दर्शाता है; संशय, विपर्यय आदि से रहित उस ज्ञान को श्रुतज्ञान कहते हैं । (का.अ २६२) श्रुतज्ञानावरण कर्म के क्षयोपशम से, नोइन्द्रिय के अवलम्बन से तथा प्रकाश, उपाध्याय आदि बहिरंग सहकारी कारण से जो मूर्त्तिक-अमूर्त्तिक वस्तु को लोक तथा अलोक को व्याप्ति ज्ञान रूप से अस्पष्ट जानता है, उसको श्रुतज्ञान कहते हैं । (द्र.सं.५ टी.)
	शब्द सुनने के पश्चात् जो मन से अर्थ-ज्ञान होता है वह श्रुत है । इन्द्रिय और मन के बलाधान से पूर्व में उपलब्ध अर्थ में जो मन की प्रधानता से अर्थज्ञान उत्पन्न होता है वह श्रुतज्ञान है । (रा.वा.२७)
	अपूर्व अर्थ ही श्रुत का विषय है । एक घट को इन्द्रिय और मन से जानकर तज्जातीय विभिन्न देशकालवर्ती घटों के सम्बन्ध, जाति आदि से विलक्षण अपूर्व पदार्थ को जो जानता है वह श्रुतज्ञान है ।
	जो नाना-प्रकार के अर्थ की प्ररूपणा करने में तत्पर है वह श्रुतज्ञान है । अथवा - इन्द्रिय और मन के द्वारा एक जीव या अजीव को जानकर उसके सम्बन्ध के सत्‌, संख्या, क्षेत्र, स्पर्शन, काल, अन्तर, भाव और अल्पबहुत्व आदि नाना प्रकार के अनुयोग के द्वारा अर्थ की प्ररूपणा करने में जो समर्थ है वह श्रुत है । (रा .वा.२८-२९)

६ प्रश्न : मतिज्ञान के समान श्रुतज्ञान भी जिह्वा, कान और मन से उत्पन्न होता है अत: मतिज्ञान को ही श्रुतज्ञान कहना चाहिए ?
उत्तर : ऐसा कहना उचित नहीं है क्योंकि वक्ता की जिह्वा शब्दोच्चारण में निमित्त है न कि ज्ञान में, श्रोता के कान शब्दप्रत्यक्ष रूप मतिज्ञान में निमित्त हैं न कि अर्थज्ञान में। अत: श्रुत में उभयनिमित्तता असिद्ध है। क्योंकि सिद्ध हेतु ही साध्य अर्थ को सिद्ध कर सकता है, असिद्ध हेतु साध्य अर्थ को सिद्ध नहीं कर सकता है । (रा.वा.२६)

७ प्रश्न : सुनकर अवधारण करना श्रुत है, ऐसा मानने पर क्या हानि है ?
उत्तर : सुनकर अवधारण करना श्रुत है, ऐसा मानना उचित नहीं है क्योंकि ऐसा मानने से मतिज्ञान का प्रसंग आता है क्योंकि मतिज्ञान भी शब्द को सुनकर 'यह गो शब्द है' ऐसा प्रतिपादन करता ही है । लक्षण तो असाधारण होना चाहिए किन्तु श्रुतज्ञान मन और इन्द्रिय के द्वारा गृहीत-अगृहीत पर्याय वाले शब्द या उसके वाच्यार्थ को श्रोत्रेन्द्रिय के व्यापार बिना ही नय आदि योजना द्वारा विभिन्न विशेषों के साथ याथात्म्य रूप से जानता है । (रा.वा.३०)

८ प्रश्न : 'मन से अर्थ ज्ञान होता है' वह श्रुत है, ऐसा मानने पर ईहादि ज्ञान को श्रुत का व्यपदेश होगा क्योंकि ईहादि ज्ञान भी मनोजन्य है ?
उत्तर : ऐसा कहना उचित नहीं है क्योंकि अवग्रह के द्वारा गृहीत अर्थ को विषय करना ही ईहादिज्ञान का विषय है, परन्तु श्रुत का विषय अवग्रहीत मात्र ही नहीं है अपितु अपूर्व अर्थ ही श्रुत का विषय है अर्थात् श्रुतज्ञान अपूर्व पदार्थ को भी विषय करता है । एक घड़े को इन्द्रिय और मन से जानकर तज्जातीय विभिन्न देशकालवर्ती घटों के सम्बन्ध, जाति आदि विलक्षण अपूर्व पदार्थ को जो जानता है वह श्रुत है।(रा.वा.२८)

९ प्रश्न : अवधिज्ञान किसे कहते हैं ?
उत्तर : 'अव' पूर्वक 'धा' धातु से कर्मादि साधन में 'कि' प्रत्यय होता है । 'अव' शब्द 'अध:' वाची है, जैसे अध:क्षेपण को अवक्षेपण कहते हैं । अवधिज्ञान भी नीचे की ओर बहुत पदार्थों को विषय करता है इसलिए अवधि है । अवधि ज्ञानावरण के क्षयोपशमादि अन्तरंग-बहिरंग साधनों के सन्निधान होने पर नीचे की ओर विशेष जानता है, जिसके द्वारा जाना जाता है वा नीचे की ओर जानना मात्र अवधिज्ञान है । अथवा - 'अवधि' शब्द मर्यादावाची है इसलिए मर्यादा(द्रव्य, क्षेत्रादि) से सीमित ज्ञान अवधिज्ञान है । (रा.वा.३) । जो प्रत्यक्ष ज्ञान अन्तिम स्कन्ध पर्यन्त परमाणु आदि मूर्त द्रव्यों को जानता है उसको अवधिज्ञान जानना चाहिए । (ति.प.४/९८१)
	महास्कन्ध से लेकर परमाणु पर्यन्त समस्त पुद्गल द्रव्यों को, असंख्यात लोक-प्रमाण क्षेत्र, काल और भाव को तथा कर्म के सम्बन्ध से पुद्गल भाव को प्राप्त हुए जीवों को जो प्रत्यक्ष रूप से जानता है उसे अवधिज्ञान कहते हैं । (ज.ध.१/४३)

१० प्रश्न : क्या अवधिज्ञान धर्मादि द्रव्यों को नहीं जानता है ?
उत्तर : धर्म द्रव्य, अधर्म द्रव्य, आकाश-द्रव्य, काल द्रव्य और सिद्ध जीव ये अवधिज्ञान के विषय नहीं हैं । (ध.१५/७ व ८) (क्योंकि अवधिज्ञान का विषय रूपी पदार्थ है ।)

११ प्रश्न : मनःपर्यय ज्ञान किसे कहते हैं ?
उत्तर : मनःपर्यय ज्ञानावरण कर्म के क्षयोपशमादि अन्तरंग-बहिरंग सामग्री के सन्निधान होने पर जो        दूसरों के मनोगत अर्थ को जानता है वह मनःपर्ययज्ञान है । (रा.वा.४) परकीय मन में स्थित पदार्थ मन कहलाता है । उसकी पर्यायों-विशेषों को मनःपर्यय कहते हैं । उसको जो जानता है वह मनःपर्ययज्ञान है । (ध.६/२८) जो अपने मन के अवलम्बन द्वारा पर के मन में प्राप्त हुए मूर्त्त पदार्थ को एकदेश प्रत्यक्ष से सविकल्प जानता है, वह ईहा मतिज्ञान पूर्वक मनःपर्ययज्ञान है । (द्र.सं.५ टी.) मन का आश्रय लेकर मनोगत पदार्थों के साक्षात्कार करने वाले ज्ञान को मनःपर्यय ज्ञान कहते हैं । (ध.पु.१/३६०) अथवा
'मनःपर्यय' यह संज्ञा रूढिजन्य है । इसलिए चिन्तित व अचिन्तित दोनों प्रकार के अर्थ में विद्यमान ज्ञान को विषय करने वाली यह संज्ञा है, ऐसा यहाँ ग्रहण करना चाहिए । (ध.१३/२१२)
	चिन्ता, अचिन्ता और अर्धचिन्ता के विषयभूत अनेक भेद रूप पदार्थ को जो ज्ञान नरलोक के भीतर जानता है, वह मनःपर्ययज्ञान हे । (ति.प.४/९७३)

१२ प्रश्न : मनोनिमित्त होने से मनःपर्ययज्ञान को मानस मतिज्ञान कहना चाहिए ?
उत्तर : ऐसा नहीं कहना चाहिए, क्योंकि मनःपर्ययज्ञान में स्व-पर के मन की अपेक्षा मात्र है । जैसे आकाश में चन्द्रमा को देखने में आकाश की साधारण अपेक्षा होती है, उसी प्रकार मनःपर्ययज्ञान में अपेक्षा मात्र है, जिस प्रकार मन मतिज्ञान में कारण है वैसे मनःपर्ययज्ञान में कारण नहीं है क्योंकि मनःपर्ययज्ञान मात्र आत्मविशुद्धिजन्य है । (रा.वा.५)

१३ प्रश्न : केवलज्ञान किसे कहते हैं ?
उत्तर : केवल असहाय को कहते हैं । जो ज्ञान असहाय है, इन्द्रिय और आलोक की अपेक्षा रहित है, त्रिकालगोचर अनन्त पर्याय समवाय सम्बन्ध को प्राप्त अनन्त वस्तुओं को जानने वाला है, असंकुटित (सर्वव्यापक) है और असपत्न (प्रतिपक्षरहित) है उसे केवलज्ञान कहते हैं । (ध.पु.६/२९)
	असहाय ज्ञान को केवलज्ञान कहते हैं, क्योंकि वह इन्द्रिय, प्रकाश और मनस्कार अर्थात् मनोव्यापार की अपेक्षा रहित है । अथवा 
	केवलज्ञान आत्मा और अर्थ से अतिरिक्त इन्द्रियादिक सहायक की अपेक्षा रहित है इसलिए भी वह केवल असहाय है । इस प्रकार केवल, असहाय जो ज्ञान है उसे केवलज्ञान कहते हैं । (ज.ध.१/२३) बाह्य- अभ्यन्तर क्रियाविशेष से जो पदार्थों को जानता है वह केवलज्ञान है, जिसके लिए मन, वचन, काय के आश्रय से बाह्य और अभ्यन्तर विविध प्रकार के तप तपें जाते हैं, वह केवलज्ञान है । (रा.वा.६)

१४ प्रश्न : सूत्र में सर्व प्रथम मतिज्ञान का ग्रहण क्यों किया है ?
उत्तर : 'मति' यह शब्द स्वन्त (धि) संज्ञक है, अल्प अच् वाला है अर्थात् अल्पाक्षर है, अवधि आदि की अपेक्षा मतिज्ञान का विषय अल्प है तथा चक्षु इन्द्रिय आदि के प्रति नियतविषयत्व वाला है, अत: मतिज्ञान का सूत्र में सर्वप्रथम ग्रहण किया है । (रा.वा.१३)

१५. प्रश्न : मतिज्ञान के अनन्तर श्रुतज्ञान का ग्रहण क्यों किया है ?
उत्तर : मतिज्ञान के अनन्तर श्रुतज्ञान कहा गया है क्योंकि मतिज्ञान पूर्वक ही श्रुतज्ञान होता है इसलिए मतिज्ञान के अनन्तर श्रुतज्ञान को कहा है । (रा.वा.१४) मतिज्ञान और श्रुतज्ञान का निबंधन असर्व पर्याय और सर्व द्रव्य को जानना, ऐसा आगे कहेंगे - इसलिए तुल्य विषय होने से मतिज्ञान के अनन्तर श्रुतज्ञान को ग्रहण किया है । (रा.वा.१५)
	ये दोनों साथ में रहते हैं । जैसे नारद और पर्वत में सहायत्व है, जहाँ नारद है वहाँ पर्वत है और जहाँ पर्वत है वहाँ नारद है, एक दूसरे को छोडकर नहीं रहते हैं उसी प्रकार मतिज्ञान और श्रुतज्ञान दोनों साथ- साथ रहते हैं, एक दूसरे को छोडकर नहीं रहते क्योंकि जहाँ मति है वहाँ श्रुत है और जहाँ श्रुतज्ञान है वहाँ मतिज्ञान है । (रा.वा.१६)

१६ प्रश्न : प्रत्यक्ष ज्ञानों के पहले परोक्ष ज्ञानों का ग्रहण क्यों किया है ?
उत्तर : प्रत्यक्ष ज्ञानों के पहले परोक्ष ज्ञानों का कथन किया है क्योंकि वह सुगम है । चूंकि मति-श्रुत पद्धतिश्रुत, परिचित और अनुभूत होने से प्राय: सब प्राणियों के द्वारा प्राप्त करने योग्य हैं अत: वह सुगम है । (सर्वा.१६४)

१७ प्रश्न : प्रत्यक्ष ज्ञानों में सर्वप्रथम अवधिज्ञान का ग्रहण क्यों किया है ?
उत्तर : तीनों प्रत्यक्षज्ञानों में अवधिज्ञान सबसे कम विशुद्धि वाला है अत: इसका सर्व प्रथम निर्देश किया है । यद्यपि प्रत्यक्षज्ञान की अपेक्षा अवधिज्ञान अविशुद्ध है परन्तु प्रत्यक्ष होने से मति- श्रुत ज्ञान की अपेक्षा विशुद्ध होने से अवधिज्ञान का मति-श्रुतज्ञान के बाद और प्रत्यक्षज्ञान की आदि में अवस्थान (ग्रहण किया) दिया है । (रा.वा.१७)

१८ प्रश्न : अवधिज्ञान के समीप मनःपर्यय ज्ञान का ग्रहण क्यों किया है ?
उत्तर : अवधिज्ञान से विशुद्धतर होने से अवधिज्ञान के बाद मनःपर्यय का निर्देश किया है क्योंकि मनःपर्ययज्ञान के विशुद्धतर होने का कारण संयम है । मनःपर्यय ज्ञान संयमी जनों के ही होता है । (रा.वा. १७-१८)

१९. प्रश्न : अन्त में केवलज्ञान का ग्रहण क्यों किया है?
उत्तर : अन्त में केवलज्ञान का ग्रहण किया है क्योंकि उससे उत्कृष्ट ज्ञान का अभाव है । सर्व ज्ञानों के परिच्छेदन में केवलज्ञान का ही सामर्थ्य है । केवलज्ञान सर्व ज्ञानों को जानता है परन्तु केवलज्ञान को जानने का सामर्थ्य किसी ज्ञान में नहीं है । इसलिए यह सर्वोत्कृष्ट ज्ञान है क्योंकि इससे अधिक प्रकर्ष ज्ञान का अभाव है । (रा.वा.१९) केवलज्ञान के साथ ही निर्वाण होता है न कि क्षायोपशमिक मति आदि ज्ञानों के साथ । अत: केवलज्ञान का अन्त में निर्देश किया हे । (रा.वा.२०)
