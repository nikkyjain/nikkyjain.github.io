विशुद्धि- अप्रतिपाताभ्यां तत्-विशेष: ।
अर्थ - विशुद्धि और अप्रतिपात की अपेक्षा इन दोनों में विशेषता है ।

१. प्रश्न : यह सूत्र किसलिए कहा गया है ?
उत्तर : उपर्युक्त अपने नाम (ऋजुमति-विपुलमति) से ही दोनों में भेद कह दिया गया है फिर भी उन दोनों में विशेषताओं के कारणों को बताने के लिए विशुद्धयप्रति- - - ॥२४॥ सूत्र कहा गया है ।(श्लोक ४/३०)

२. प्रश्न : विशुद्धि किसे कहते हैं ?
उत्तर : ज्ञानावरण कर्म का क्षयोपशम होने पर आत्मपरिणामों में जो निर्मलता आती है उसको विशुद्धि कहते हैं । (रा.वा.१)

३. प्रश्न : किन जीवों के प्रतिपाती एवं किनके अप्रतिपाती मनःपर्ययज्ञान होता है ?
उत्तर : चारित्र मोहनीय कर्म के उद्रेक से संयम के शिखर से च्युत हुए उपशांत कषायी जीवों का मनःपर्ययज्ञान प्रतिपाती होता है परन्तु क्षीणकषायी बारहवें गुणस्थानवर्ती जीवों के प्रतिपाती कारणों का अभाव होने से अप्रतिपाती है। (रा.वा.१)

४. प्रश्न : विशुद्धि एवं अप्रतिपात की अपेक्षा दोनों में क्या अन्तर है ?
उत्तर : विशुद्धि की अपेक्षा ऋजुमति मनःपर्यय ज्ञान से विपुलमति मनःपर्ययज्ञान द्रव्य, क्षेत्र, काल, भाव की अपेक्षा विशुद्धतर है । तथा अप्रतिपाती की अपेक्षा विपुलमति विशिष्ट है क्योंकि इसमें स्वामियों के प्रवर्धमान चारित्र पाया जाता है । परन्तु ऋजुमति प्रतिपाती है, क्योंकि इनके स्वामियों के कषाय के उदय से घटता हुआ चारित्र पाया जाता है । (सर्वा. २२०)

५. प्रश्न : ऋजुमति की अपेक्षा विपुलमति विशुद्धतर किस कारण है ?
उत्तर : यहाँ जो कार्मण द्रव्य का अनन्तवाँ अन्तिम भाग सर्वावधिज्ञान का विषय है उसके भी अनन्त भाग करने पर जो अन्तिम भाग प्राप्त होता है वह ऋजुमति का विषय है और इस ऋजुमति के विषय के अनन्त भाग करने पर जो अन्तिम भाग प्राप्त होता है वह विपुलमति का विषय है । इस प्रकार द्रव्य, क्षेत्र, काल की विशुद्धि कही । (क्षेत्र, काल का कथन पूर्व सूत्र में कर दिया गया है) भाव की अपेक्षा विशुद्धि उत्तरोत्तर सूक्ष्म द्रव्य को विषय करने वाला होने से ही जान लेनी चाहिए । क्योंकि इनके उत्तरोत्तर प्रकृष्ट क्षयोपशम रूप विशुद्धि पाई जाती है । इसलिए ऋजुमति से विपुलमति की विशुद्धि अधिक है । (सर्वा. २२०)

६. प्रश्न : कैसे जाना जाता है कि इस सूत्र में ऋजुमति एवं विपुलमति ज्ञान में विशेषता बताई गई है
उत्तर : सूत्र में दिये गये 'तत्’ शब्द से जाना जाता है कि इस सूत्र में उन पूर्व सूत्र में कहे गये ऋजुमति एवं विपुलमति मनःपर्यय ज्ञान की विशेषता बताई गयी है । (श्लो. ४/३१)