(तत्) वह सम्यग्दर्शन (निसर्गात्) स्वभाव से (वा) अथवा (अधिगमात्) परोपदेश से उत्पन्न होता है ।
अर्थ : वह सम्यग्दर्शन स्वभाव से तथा परोपदेश से उत्पन्न होता है ।
निसर्गज : जो बाह्य उपदेश के बिना होता है वह नैसर्गिक सम्यग्दर्शन है ।
अधिगमज : जो बाह्य उपदेश पूर्वक जीवादि पदार्थों के ज्ञान के निमित्त से होता है वह अधिगमज सम्यग्दर्शन है ।#
……………………….
 #  अनादि मिथ्यादृष्टि जीव के तो गुरूपदेश पूर्वक ही सम्यग्दर्शन होता है किन्तु सादि मिथ्यादृष्टि के गुरूपदेश के बिना भी हो जाता है । इसीलिए इस सूत्र में आये हुए 'वा'  शब्द का अनादि मिथ्यादृष्टि की अपेक्षा तो धारणात्मक अर्थ लेना और सादि मिथ्यादृष्टि की विवक्षा में विकल्प अर्थ ग्रहण करना ।
 
१. प्रश्न : सूत्र में 'तत्' पद का ग्रहण क्यों किया है ?
उत्तर : इस सूत्र से पूर्व के सूत्र (दूसरे) में सम्यग्दर्शन का ग्रहण किया है । उसी का निर्देश करने के लिए सूत्र में 'तत्' पद का ग्रहण किया है । अनन्तरवर्ती सूत्र में सम्यग्दर्शन का ही उल्लेख किया है उसे ही यहाँ 'तत्' इस पद द्वारा निर्दिष्ट किया गया है । यदि 'तत्' पद न लिखते तो मोक्षमार्ग का प्रकरण होने से उसका यहाँ ग्रहण हो जाता । (सर्वा. १६)
	यदि 'तत्'  पद न होता तो मार्ग के सम्बन्ध का प्रसंग आ जाता । यहाँ मोक्षमार्ग का प्रकरण है इसलिए 'तत्' शब्द के ग्रहण बिना प्रधानभूत मोक्ष का सम्बन्ध हो जाता अर्थात् मोक्षमार्ग दो प्रकार का हो जाता। इस प्रकार निसर्गमात्र से मोक्षमार्ग का लाभ हो जाता वा बहुश्रुतत्व-प्रदर्शन की इच्छा वाले मिथ्यादृष्टियों को भी अधिगम मात्र से मोक्षमार्ग का प्रसंग आ जाता । (रा.वा. ११)

२. प्रश्न : निसर्गज सम्यग्दर्शन किसे कहते हैं ?
उत्तर : निकट सिद्धि वाले भव्य जीव के दर्शन मोहनीय कर्म के उपशम आदिक अन्तरंग हेतुओं के विद्यमान रहने पर और परोपदेश को छोड्कर शेष ऋद्धिदर्शन, जिनबिम्बदर्शन, वेदना आदि बहिरंग कारणों से उत्पन्न हुए तत्त्वार्थ ज्ञान से उत्पन्न हुआ तत्त्वार्थ श्रद्धान निसर्गज सम्यग्दर्शन है ।
	जातिस्मरण और जिनबिम्ब दर्शन के बिना उत्पन्न होने वाला नैसर्गिक प्रथम सम्यक्त्व असंभव है । (ध.पु. ६/४३१)
	जो भव्य जीव है, पंचेन्द्रिय है, संज्ञी है और संसार रूपी समुद्र के किनारे आ लगा है उसके काललब्धि मिलने पर जो देव-शास्त्र-गुरु में, तत्वों में और मोक्षमार्ग में बिना गुरु के उपदेश के बहुत शीघ्र स्वयं महानिश्चय हो जाता है, उसे निसर्गज सम्यग्दर्शन कहते हैं । (मू.प्र. १३८२-८३)
	द्रव्यादि योग्य सामग्री को प्राप्त कर, कल्याणकों के माहात्म्य आदि के देखने पर अथवा बाह्य - उपदेश रूप कार्य से जो यथार्थ ज्ञान होता है वह निसर्गज सम्यग्दर्शन है । (गु. श्रा. १/६५) जैसे कुरुक्षेत्र में क्वचित् बाह्य पुरुषार्थ की अपेक्षा के बिना ही सुवर्ण मिल जाता है, उसी प्रकार बाह्य में पुरुष के उपदेश पूर्वक जीवादि के अधिगम बिना ही जो सम्यग्दर्शन उत्पन्न होता है, वह निसर्गज सम्यग्दर्शन है । (रा.वा. ८)

३. प्रश्न : निसर्गज सम्यग्दर्शन में बहिरंग कारण कौन -कौन से होते हैं ?
उत्तर : योग्य द्रव्य, क्षेत्र, काल, भावरूप सम्पत्ति को प्राप्त कोई भव्य जीव जिसने सम्यक्त्व की उत्पत्ति में बाधक कर्म रूपी अन्धकार के सम्बध को नहीं किया है; जो शिक्षा, क्रिया आदि में निपुण है; जिसमें नये बर्तन की तरह दुर्वासना का सम्बध उत्पन्न नहीं हुआ है; जो शीघ्र यथार्थ वस्तुस्वरूप के संक्रमण में कारण होने से, स्फटिक मणि के दर्पण के समान है; पूर्व भव के स्मरण से, कष्टों के अनुभव से, धर्मशास्त्र के सुनने से, जिनबिम्ब के दर्शन से, महामहोत्सवों को देखने से, महाऋद्धिधारी आचार्यों के दर्शन से, मनुष्यों और देवों में सम्यक्त्व के माहात्म्य से उत्पन्न हुए ऐश्वर्य को देखने से अथवा अन्य किसी कारण से विचार रूपी बगीचों में मन की क्रीड़ा का स्थान खेद प्राप्त न करके जब जीवादि मोक्षोपोयोगी तत्वों में यथोक्त परिज्ञान वाला श्रद्धान उत्पन्न करता है तो उस सम्यक्त्व को निसर्गज सम्यक्त्व कहते हैं । (य.ति.च. ६/२२७)

४. प्रश्न : निसर्गज सम्यग्दर्शन नहीं बन सकता क्योंकि तत्त्वाधिगम के बिना उनका श्रद्धान कैसे हो सकता है ?
उत्तर : यह कोई दोष नहीं है क्योंकि निसर्गज एवं अधिगमज दोनों ही सम्यग्दर्शनों में दर्शनमोहनीय का उपशम, क्षय, क्षयोपशम रूप अन्तरंग कारण समान है । इसके रहते हुए जो बाह्य श्रद्धान के बिना होता है वह निसर्गज सम्यग्दर्शन एवं जो बाह्य उपदेश पूर्वक होता है वह अधिगमज सम्यग्दर्शन है । (सर्वा. १५) लोक में दूसरे के उपदेश के बिना स्वाभाविक परिणति होती है । जैसे- लोक में शेर, भेड़िया, सर्प आदि में क्रूरता, शूरता आदि स्वाभाविक प्रवृत्ति होती है परन्तु सिंह आदि में भी यह प्रवृत्ति कर्मोदय रूप निमित्त से होने के कारण सर्वथा आकस्मिक नहीं है तथापि परोपदेश की अपेक्षा का अभाव होने से अनाकस्मिकी होने पर भी नैसर्गिक कहलाती है उसी प्रकार परोपदेश निरपेक्ष सम्यग्दर्शन में भी निसर्गता स्वीकार की गई है । (रा.वा. ६)

५. प्रश्न : अधिगमज सम्यग्दर्शन किसे कहते हैं ?
उत्तर : जिस प्रकार सुवर्णपाषाण, विधि को जानने वाले पुरुष के प्रयोग की अपेक्षा, कनक भाव को प्राप्त होता है, उसी प्रकार जो सम्यग्दर्शन विधि-उपाय को जानने वाले मानव के सम्पर्क से जीवादि पदार्थों रूप तत्वों के अधिगम की अपेक्षा उत्पन्न होता है वह अधिगमज सम्यग्दर्शन होता है । (रा.वा. ८) तत्व और देव-शास्त्र-गुरु के स्वरूप को सुनकर जो मोक्षमार्ग में रुचि उत्पन्न होती है वह सज्जनों का अधिगमज सम्यग्दर्शन कहलाता है ।(मू.प्र. १३८४) वह श्रद्धान प्रत्यक्ष, परोक्ष प्रमाण अर द्रव्यार्थिक, पर्यायार्थिक नय अर नाम, स्थापना, द्रव्य, भाव निक्षेप अर व्याकरणादि करि साधित निरुक्ति अर निर्देश, स्वामित्व आदि अनुयोग इत्यादि करि विशेष निर्णय रूप है लक्षण जाका ऐसा जो अधिगमज श्रद्धान ही है । (गो.जी.जी. ५६१) प्रमाण, नय और निक्षेप से तत्व का निश्चय करके और अपने संदेह आदि को करके जो रुचि उत्पन्न होती है वह अधिगमज है । (गु.श्रा. १/ ६६) जब निकट भव्य मिथ्याज्ञान से आच्छादित है परन्तु श्रद्धा, नय, प्रमाण व सिद्धान्तशास्त्र के वेत्ता गुरु के निकटवर्ती है, जो ऐसे समस्त सिद्धान्तशास्त्रों की परीक्षा के आग्रह से, जो कि प्रमाण, नय, निक्षेप व चारों अनुयोगों के उपयोग द्वारा अवगाहन करने योग्य है, कष्ट उठाकर समझाया जाता है, उसे जो चिरकाल के पश्चात् समस्त दुराशारूपी रात्रि को नष्ट करने के लिए सूर्य की किरण के समान तत्त्वरुचि उत्पन्न होती है, उसे अधिगमज सम्यग्दर्शन कहते हैं क्योंकि उसमें तत्त्वोपदेशक का कष्ट कारण है । (य.ति.च. ६/२२७)

६. प्रश्न : भव्य जीव को काल के अनुसार ही मोक्ष होता है, इसलिए अधिगमज सम्यक्त्व का अभाव है क्योंकि अधिगमज सम्यग्दर्शन के सामर्थ्य से अवधृत काल के पूर्व मोक्ष नहीं हो सकता ?
उत्तर :  ऐसा कहना उचित नहीं है कि काल से मोक्ष होता है । ऐसा कहने वाला हमारी विवक्षा के परिज्ञान से शून्य है । क्योंकि मोक्ष तो सम्यग्दर्शन सहित सम्यग्ज्ञान और सम्यक् चारित्र से होता है । उसमें जो प्रथम है वह कैसे उत्पन्न होता है ऐसा पूछने पर “वह सम्यग्दर्शन निसर्ग और अधिगम से उत्पन्न है"  यहाँ यह अर्थ विवक्षित है । सम्यग्ज्ञान और सम्यक्चारित्र निरपेक्ष केवल निसर्गज एवं अधिगमज सम्यग्दर्शन से मोक्ष इष्ट होता तो यह कहना युक्त था कि भव्य को काल से मोक्ष की उत्पत्ति होती है परन्तु यह अर्थ यहाँ विवक्षित नहीं है । इसलिए अन्यतर (अधिगमज) सम्यग्दर्शन का अभाव नहीं है । अतः विवक्षित अर्थ का अपरिज्ञान होने से अधिगमज सम्यग्दर्शन का अभाव कहना समीचीन नहीं है । (रा.वा. ८)

७. प्रश्न : क्या सभी सम्यक्त्व निसर्गज और अधिगमज होते हैं ?
उत्तर : हाँ, सभी सम्यक्त्व निसर्गज और अधिगमज होते हैं । जिस प्रकार औपशमिक सम्यग्दर्शन, निसर्ग और अधिगम दोनों से होता है उसी प्रकार क्षायिक एवं क्षायोपशमिक सम्यक्त्व भी दोनों प्रकार से होते हैं। # 

 # दर्शनमोहोपशमादौ  सत्यन्तरङ्गे हेतौ बहींरगादपरोपदेशात्तत्त्वार्थज्ञानात् परोपदेशापेक्षाच्च प्रजायमानं तत्त्वार्थश्रद्धानं निसर्गजमधिगमजं च प्रत्येतव्यम्। (श्लो. २/८५)

८. प्रश्न : क्षायिक सम्यग्दर्शन निसर्गज कैसे होता है ? क्योंकि वह तीर्थंकर आदि के पादमूल में ही होता है ?
उत्तर : जो वेदक सम्यग्दृष्टि जीव नरक से निकल कर तीर्थंकर होते हैं वे स्वयं मुनि पद अंगीकार कर जिन-पद संज्ञा के अधिकारी हो जाते हैं, अत: वे किसी अन्य केवली या श्रुत केवली के पादमूल में उपस्थित हुए बिना स्वयं दर्शन-मोहनीय की क्षपणा कर लेते हैं अत: उनका क्षायिक सम्यग्दर्शन निसर्गज है।
	उपदेश और अनुपदेश रूप लक्षण की अपेक्षा तीनों ही सम्यग्दर्शन या क्षायिक सम्यग्दर्शन भी नैसर्गिक हो सकता है, यह मानने में कोई बाधा नहीं है। उपदेश के बिना और किसी निमित्त से जो सम्यग्दर्शन हुआ उसका नाम नैसर्गिक है ।

९. प्रश्न : क्या दर्शन मोह के उपशम में भी द्रव्यादि हेतु होते हैं ?
उत्तर : हाँ, विष आदि के नाश की भांति दर्शन मोह के उपशम में भी द्रव्य, क्षेत्र, काल भाव हेतु होते हैं । जिनेन्द्र बिम्ब आदि तो द्रव्य हैं, समवशरण आदि क्षेत्र हैं, अर्धपुद्गल परिवर्तन विशेष काल है, अध:प्रवत्तकरण आदि भाव हैं । उस दर्शन मोहनीय का आभाव होने पर ही उपशमादि की प्रतिपत्ति होती है । 
दूसरे प्रकारों से उन उपशम आदि के होने का अभाव है ।#

# सम्यग्दर्शन के योग्य द्रव्य तो आसन्न भव्य जीव होता है और कर्मभूमि वगैरह क्षेत्र है ।
