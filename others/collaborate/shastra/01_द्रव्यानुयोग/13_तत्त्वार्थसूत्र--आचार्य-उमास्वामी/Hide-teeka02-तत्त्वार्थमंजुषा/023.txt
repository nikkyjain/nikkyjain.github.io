अर्थ - मनःपर्यय ज्ञान ऋजुमति एवं विपुलमति के भेद से दो प्रकार का है ।

१. प्रश्न : यह सूत्र किसकी प्रसिद्धि के लिए कहा गया है ?
उत्तर : यह सूत्र मनःपर्यय ज्ञान के भेद एवं बहिरंग कारणों की प्रसिद्धि के लिए कहा गया है । मनःपर्ययज्ञान का स्वरूप बताने के लिए नहीं क्योंकि स्वरूप तो पूर्व में बता चुके हैं । (श्लो.४/२२)

२. प्रश्न : मनःपर्यय ज्ञान कितने प्रकार का होता है ? 
उत्तर : मनःपर्यय ज्ञान दो प्रकार का होता है-
(१) ऋजुमति मनःपर्यय (२) विपुलमति मनःपर्यय । (त.सू १/२३)

३. प्रश्न : ऋजुमति मनःपर्यय ज्ञान किसे कहते हैं ?
उत्तर : ऋजु का अर्थ निर्वर्तित और प्रगुण है । दूसरे के मन को प्राप्त हुए वचन, काय और मनकृत अर्थ के विज्ञान से निर्वर्तित जिसकी मति ऋजु है वह ऋजुमति कहलाता है । (सर्वा. २१७) निर्वर्तित और सरल रूप जो मति है वह ऋजु कहलाती है क्योंकि सरल रूप से चिन्तित वचन, काय और मन द्वारा स्मृत ऐसे पर के मन में स्थित पदार्थ को जानती है, ऋजु है मति जिसकी वह ऋजुमति कहलाती है । (सुख.बो.त.वृ.४८)

४. प्रश्न : ऋजुमति मनःपर्यय ज्ञान कितने प्रकार का है?
उत्तर : ऋजुमति मनःपर्ययज्ञान तीन प्रकार का है -
(१) ऋजुमनस्कृतार्थज्ञ (२) ऋजुवाक्कृतार्थज्ञ (३) ऋजुकायकृतार्थज्ञ ।
जैसे - किसी ने किसी समय सरल मन से किसी पदार्थ का स्पष्ट विचार किया, स्पष्ट वचन से धर्मादि युक्त वचन का उच्चारण किया और उभय लोक के फल का निष्पादन करने के लिए अंगोपांग आदि प्रत्येक अंग की निपातन, आकुंचन, प्रसारण, लक्षण रूप शरीर की क्रियाओं को किया और क्रिया करके पुन: दूसरे समय में वा कालान्तर में उसी अर्थ के चिंतन, उच्चारण और काय क्रियाओं को भूल जाने से उस प्रकार के अर्थ का चिंतन करने में समर्थ नहीं है - परन्तु यदि ऋजुमति मनःपर्ययज्ञानी से पूछा जाय कि इसने अमुक समय में क्या चिंतन किया था, क्या कहा था और क्या किया था? या न भी पूछा जाय तो भी ऋजुमति मनःपर्ययज्ञानी सभी बातों को स्पष्ट रूप से प्रत्यक्ष जान कर बता देगा कि यह इसका अर्थ है, तूने उस समय यह विचार किया था, यह कहा था और इस प्रकार से शारीरिक चेष्टा की थी । (रा.वा. ७)

५. प्रश्न : ऋजुमति मनःपर्यय ज्ञान कितने द्रव्य को जानता है ?
उत्तर : ऋजुमति मनःपर्यय ज्ञान जघन्य से एक समय संबन्धी औदारिक शरीर की तद्व्यतिरिक्त निर्जरा को जानता है अर्थात् उसकी जघन्य व उत्कृष्ट निर्जरा को न जान कर अजघन्योत्कृष्ट को जानता है । क्योंकि यहाँ सामान्य निर्देश है । उक्त ज्ञान उत्कर्ष से चक्षुरिन्द्रिय की निर्जरा को जानता है, क्योंकि शेष इन्द्रियों की अपेक्षा यह इन्द्रिय अल्प परिमाण वाली है और वह अपने आरम्भक पुद्गलों की श्लक्ष्णता (सूक्ष्मता) से भी युक्त है । यह तद्व्यतिरिक्त निर्जरा को जानता है, ऐसा कथन करना चाहिए क्योंकि यहाँ भी सामान्य निर्देश है । जघन्य और उत्कृष्ट द्रव्य के मध्यम द्रव्य विकल्पों को तद्व्यतिरिक्त को ऋजुमति मनःपर्यय ज्ञानी जानता है । (ध.पु. ९-६३-६४)

६. प्रश्न : ऋजुमति मनःपर्यय ज्ञान कितने क्षेत्र को जानता है ?
उत्तर : ऋजुमति मनःपर्ययज्ञान क्षेत्र की अपेक्षा जघन्य से गव्यूति पृथक्त्व प्रमाण (आठ-नौ घन कोस प्रमाण) जानता है और उत्कर्ष से योजन पृथक्त्व (आठ-नौ घन योजन) के भीतर की बात जानता है, बाहर की नहीं । (रा.वा. ७)

७. प्रश्न : ऋजुमति मनःपर्यय ज्ञान कितने काल की बात जानता है ?
उत्तर : ऋजुमति मनःपर्ययज्ञान काल की अपेक्षा जघन्य से अपने और दूसरों के दो-तीन भवों को और उत्कृष्ट से सात-आठ भवों को गति-आगति के द्वारा निरूपित करता है जानता है । (रा.वा. ७)

८. प्रश्न : ऋजुमति मनःपर्ययज्ञान कितने भाव को जानता है?
उत्तर : भाव की अपेक्षा जघन्य और उत्कृष्ट द्रव्यों में उनके योग्य असंख्यात पर्यायों को जघन्य व उत्कृष्ट ऋजुमति जानता है । (ध.पु. ९-६५)
ऋजुमति का विषयभूत भाव जघन्यपने आवली के असंख्यातवें भाग प्रमाण है और उत्कृष्टपने उससे असंख्यात गुणा आवली प्रमाण है । (गो.जी. ४५८)

९. प्रश्न : ऋजुमतिज्ञान किस-किस को जानता है?
उत्तर : ऋजुमति मनःपर्ययज्ञान मन के द्वारा दूसरे के मन को जानकर उसके मन की चिंता, जीवन-मरण, दुःख, लाभ-अलाभ को जान लेता है । यह ज्ञान स्पष्ट एवं सरल मन वालों की संज्ञा आदि को जानता है, अव्यक्त मनवालों की नहीं । (रा.वा. ७) अपने मन के द्वारा दूसरे के मानस को जानकर ऋजुमति मनःपर्ययज्ञान काल से विशेषित दूसरों की संज्ञा (शब्द कलाप), स्मृति (अतीतकालगत दृष्ट, श्रुत, अनुभूत विषय), मति (अनागत काल विषयक), चिन्ता (वर्तमान कालगत विषय), इन सबको तथा उनके जीवित, मरण, लाभ-अलाभ, सुख-दुःख को तथा नगर, देश, जनपद, खेट, कर्वट आदि के विनाश को तथा अतिवृष्टि अनावृष्टि, सुवृष्टि-दुर्वृष्टि, सुभिक्ष-दुर्भिक्ष, क्षेम-अक्षेम, भय और रोग रूप पदार्थों को भी प्रत्यक्ष जानता है । और भी व्यक्त मन वाले अपने और दूसरे जीवों से सम्बन्ध रखने वाले अर्थ को वह जानता है, अव्यक्त मन वाले जीवों से सम्बन्ध रखने वाले अर्थ को नहीं जानता । (ध. १३/३३२)

१०. प्रश्न : व्यक्त एवं अव्यक्त मन किसे कहते हैं ?
उत्तर : व्यक्त का अर्थ 'निष्पन्न' होता है । जिनका मन संशय, विपर्यय और अनध्यवसाय से रहित है वे व्यक्त मन वाले जीव हैं । (ध.१३/३३७)
चिन्तित अर्थ युक्त मन व्यक्त है । (ध. १३/३३७)
(जिनके द्वारा व्यक्त स्पष्टीकृत अर्थ चिंतन से भली प्रकार व्यवस्थित है वे जीव व्यक्त मन वाले कहलाते हैं ।)
अचिन्तित व अर्धचिन्तित अर्थ युक्त मन अव्यक्त है । इससे विपरीत व्यक्त मन कहलाता है । (ध.पु. १३/३४२)

११. प्रश्न : विपुलमति मनःपर्ययज्ञान किसे कहते हैं?
उत्तर : विपुल का अर्थ अनिर्वर्तन और कुटिल है, क्योंकि परकीय मनोगत अनिर्वर्तित या वक्र मन-वचन-काय संबन्धी पदार्थ को जानता है वह विपुलमति मनःपर्ययज्ञान है । दूसरे की मति में स्थित पदार्थ मति कहा जाता है । विपुल का अर्थ विस्तीर्ण है । (ध. ९/६६) सरल या वक्र मन-वचन-काय के द्वारा किया गया कोई अर्थ, उसके चिन्तन युक्त किसी अन्य जीव के मन को जानने से निष्पन्न या अनिष्पन्न मति को विपुल कहते हैं । (ऐसी विपुल या कुटिल मति है जिसकी सो विपुलमति है) । (गो. जी. ४३९)

<b>मनःपर्ययज्ञान</b>
<ul><li>ऋजुमति 
<ul><li>ऋजुमनस्कृतार्थज्ञता 
<li>ऋजुवचनकृतार्थज्ञता 
<li>ऋजुकायकृतार्थज्ञता</ul>
<li>विपुलमति
<ul><li>ऋजुमन 
<li>ऋजुवचन 
<li>ऋजुकाय 
<li>कुटिलमन 
<li>कुटिलवचन 
<li>कुटिलकाय</ul></ul>

१२. प्रश्न : विपुलमति में विपुलता किस कारण है ?
उत्तर : यथार्थ, अयथार्थ व उभय तीनों प्रकार के मन, तीनों प्रकार के वचन और तीनों प्रकार के काय को प्राप्त होने से इसमें विपुलता है । (ध.पु.९/६६)

१३. प्रश्न : विपुलमति मनःपर्यय ज्ञान कितने प्रकार का है ?
उत्तर : जो विपुलमति मनःपर्ययज्ञान है वह छह प्रकार का है-
(१) सरल मनोगत पदार्थ को जानता है, (२) सरल वचनगत पदार्थ को जानता है । (३) सरल कायगत पदार्थ को जानता हे । (४) कुटिल कायगत पदार्थ को जानता है । (५) कुटिल मनोगत पदार्थ को जानता है । (६) कुटिल वचनगत पदार्थ को जानता है । (गो. जी. ४४०) सरल और कुटिल मन-वचन-काय के विषय के जानने से विपुलमति मनःपर्यय ज्ञान छह प्रकार का है । (रा.वा. ८)

१४. प्रश्न : विपुलमति मनःपर्ययज्ञान किस-किस को जानता है ?
उत्तर : भूत, भविष्यत् व वर्तमान जीव के द्वारा चिंतन किये गये त्रिकालगत रूपी पदार्थों को विपुलमति जानता है । यह विपुलमतिज्ञान स्व और पर के व्यक्त मन के और अव्यक्त मन के द्वारा चिंतित, अचिंतित या अर्धचिंतित सभी प्रकार से चिंता, जीवन-मरण, सुख-दुःख, लाभ-अलाभ आदि को जानता है । (रा.वा.८)

१५. प्रश्न : विपुलमति मनःपर्यय ज्ञान कितने द्रव्य को जानता है ?
उत्तर : द्रव्य की अपेक्षा विपुलमति मनःपर्यय ज्ञान एक समय रूप इन्द्रिय निर्जरा (चक्षु-इन्द्रिय की निर्जरा) को जानता है । उत्कृष्ट द्रव्य के ज्ञापनार्थ उसके योग्य असंख्यात कल्पों के समयों को शलाकारूप से स्थापित करके, मनो द्रव्य वर्गणा के अनन्तवें भाग का विरलन करके विस्रसोपचय रहित आठ कर्मों से सम्बद्ध अजघन्योत्कृष्ट एकसमयप्रबद्ध को समखण्ड करके देने पर उनमें एक खण्ड द्रव्य का द्वितीय विकल्प होता है । इस समय शलाका राशि में से एक रूप कम करना चाहिए । इस प्रकार इस विधान से शलाका राशि समाप्त होने तक ले जाना चाहिए । इसमें अन्तिम द्रव्य विकल्प को उत्कृष्ट विपुलमति जानता है । जघन्य और उत्कृष्ट द्रव्य के मध्यम विकल्पों को तद्व्यतिरिक्त अर्थात् मध्यम विपुलमति जानता है । (ध.९/६६-६७)

१६. प्रश्न : विपुलमति मनःपर्ययज्ञान कितने क्षेत्र की बात जानता है ?
उत्तर : विपुलमति मनःपर्ययज्ञान क्षेत्र की अपेक्षा जघन्य से योजन पृथक्त्व प्रमाण क्षेत्र को जानता है उत्कर्ष से मानुषोत्तर शैल के भीतर जानता है, बाहर नहीं जानता । (अर्थात् ४५००००० यो. घनप्रतर को जानता है) मानुषोत्तर पर्वत के भीतर स्थित प्रश्न करने वाले मानव के मन की बात जानता है, न कि उतने क्षेत्र में स्थित पदार्थों को जानता है । (रा.वा. ८)

१७. प्रश्न : विपुलमति मनःपर्ययज्ञान कितने काल की बात को जानता है?
उत्तर : विपुलमति मनःपर्ययज्ञान काल की अपेक्षा जघन्य से स्व-पर के सात- आठ भव और उत्कृष्ट से असंख्यात गति- आगति के द्वारा भवों का निरूपण करता है । (रा.वा. ८)

१८. प्रश्न : विपुलमति मनःपर्ययज्ञान कितने भावों को जानता है ?
उत्तर : विपुलमति का विषयभूत भाव जघन्य तो ऋजुमति के उत्कृष्ट भाव से असंख्यातगुणा है और उत्कृष्ट से असंख्यात लोक प्रमाण है । (गो.जी. ४५८) भाव की अपेक्षा जो-जो द्रव्य इसे (विपुलमति को) ज्ञात है, उस-उस की असंख्यात पर्यायों को जानता है । (ध.पु.९-६९)

१९. प्रश्न : क्या अवधिज्ञान के समान मनःपर्यय ज्ञान भी किन्हीं विशेष चिह्नों से जानता है ?
उत्तर : नहीं, क्योंकि वह (मनःपर्ययज्ञान) विकसित अष्ट पांखुडीयुक्त कमल के आकार वाले द्रव्य मन के प्रदेशों में उत्पन्न होता है । (ध.पु.१३-३३२) जिस प्रकार भव प्रत्यय अवधिज्ञान सर्वांग से और गुणप्रत्यय करण चिह्नों से उत्पन्न होता है इसी प्रकार मनःपर्यय ज्ञान द्रव्यमन से उत्पन्न होता है । (गो.जी. ४४२) अंगोपांग नामकर्म के उदय से मनोवर्गणा के स्कन्धों के द्वारा हृदयस्थान में नियम से विकसित आठ पांखुडी के कमल के आकार में द्रव्यमन उत्पन्न होता है । इस द्रव्यमन की नो-इन्द्रिय संज्ञा भी है, क्योंकि दूसरी इन्द्रियों की तरह यह व्यक्त नहीं है । इस द्रव्य मन के निमित्त से भावमन तथा मनःपर्ययज्ञान उत्पन्न होता है । (गो.जी.४४३-४४)

२०. प्रश्न : मनःपर्यय ज्ञान एवं मानस मतिज्ञान में क्या अन्तर है ?
उत्तर : मनःपर्यय ज्ञान में दूसरे के मन की अपेक्षा मात्र है । जैसे 'आकाश में चन्द्रमा को देखो' इसमें आकाश निमित्त मात्र है, वह चक्षु आदि के समान, चन्द्रज्ञान का उत्पादक नहीं है । उसी प्रकार दूसरे के मन की मनःपर्ययज्ञान में अपेक्षा मात्र है । मनःपर्ययज्ञान दूसरे के मन में स्थित पदार्थ को जानता है । यह मनःपर्ययज्ञान मन की आधीनता से उत्पन्न नहीं होता । इसलिए इसमें मतिज्ञान का प्रसंग नहीं आता । अथवा - चक्षु में स्थित आत्मप्रदेशों में अवधिज्ञानावरण कर्म का क्षयोपशम होने पर चक्षु की अपेक्षा मात्र होने से जैसे चक्षु में अवधि व्यपदेश इष्ट है परन्तु वह अवधिज्ञान मतिज्ञान नहीं हो जाता, उसी प्रकार स्वकीय मनस्थित आत्मप्रदेशों में मनःपर्यय ज्ञानावरण कर्म का क्षयोपशम होने से मनःपर्यय यह व्यपदेश होता है । उसको मतिज्ञान नहीं कह सकते हैं । (रा.वा.२-३)
