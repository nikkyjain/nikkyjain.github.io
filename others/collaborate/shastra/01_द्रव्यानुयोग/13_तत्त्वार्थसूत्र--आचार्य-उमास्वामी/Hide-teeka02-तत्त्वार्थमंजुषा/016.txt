बहु-बहुविध-क्षिप्र-अनि:सृत-अनुक्त-ध्रुवाणां स-इतराणाम् ।
अर्थ : बहु, बहुविध, क्षिप्र, अनि:सृत, अनुक्त, ध्रुव और (सेतराणाम्) प्रतिपक्ष सहित अर्थात् अल्प, अल्पविध, अक्षिप्र, निःसृत, उक्त और अध्रुव के अवग्रह आदि होते हैं ।

<b>बहु</b> - बहुत पदार्थों का ज्ञान होना बहुज्ञान है ।
<b>बहुविध</b> - बहुत प्रकार के पदार्थों का ज्ञान होना बहुविध ज्ञान है ।
<b>क्षिप्र</b> - शीघ्र ही जान लेना क्षिप्र है ।
<b>अनि:सृत</b> - वस्तु के कुछ भाग को देखकर पूरी वस्तु का ज्ञान होना अनि:सृत है ।
<b>अनुक्त</b> - बिना कहे अभिप्राय से जानना अनुक्त है ।
<b>ध्रुव</b> - यथार्थ ग्रहण को ध्रुव कहते हैं ।
<b>अल्प</b> - अल्प पदार्थों का ज्ञान होना अल्प है ।
<b>अल्पविध</b> - अल्प प्रकार के पदार्थों का ज्ञान होना अल्पविध है ।
<b>अक्षिप्र</b> - धीरे- धीरे जानना अक्षिप्र है ।
<b>निःसृत</b> - पूर्ण वस्तु को देखकर जानना निःसृत है ।
<b>उक्त</b> - मुख से कहने पर जानना उक्त है ।
<b>अध्रुव</b> - दीपक की लौ, बिजली आदि में उत्पाद विनाश युक्त वस्तु का ज्ञान अध्रुव प्रत्यय है।(ध.१३/२३९)

१. प्रश्न : इस सूत्र का अवतार क्यों हुआ है ?
उत्तर : बहु -बहुविध आदि कर्मों के द्वारा अवग्रह आदि के विशेष भेद-प्रभेदों का निश्चय कराने के लिए इस सूत्र का अवतार हुआ है । (श्लो. ३/४७३)

२. प्रश्न : बहु-ज्ञान किसे कहते हैं ?
उत्तर : बहु शब्द संख्यावाची और वैपुल्यवाची दोनों प्रकार का है । इन दोनों का यहाँ ग्रहण किया है,  क्योंकि उनमें कोई विशेषता नहीं है । संख्यावाची बहु शब्द यथा एक, दो, बहुत । वैपुल्यवाची बहु शब्द जैसे - बहुत भात, बहुत दाल आदि । (सर्वा. १९२) श्रोत्रेन्द्रियावरण और वीर्यान्तराय कर्म का उत्कृष्ट क्षयोपशम होने पर तदनुकूल अंगोपांग नाम कर्म के उदय से उन-उन अंग -उपांगों के सद्भाव से कोई श्रोता एक साथ तत-वितत, घन, सुषिर आदि बहुत शब्दों को सुनता है । (रा.वा. १६)

३. प्रश्न : बहुविध ज्ञान किसे कहते हैं ?
उत्तर : 'विध' शब्द प्रकार अर्थ में है । विध, युक्त, गत और प्रकार ये समान अर्थवाची हैं ।
	बहुविध - बहुत प्रकार वाले पदार्थ का ज्ञान बहुविध ज्ञान है । (रा .वा. ९) विध शब्द प्रकारवाची है इससे बहुविध - बहुत प्रकार का । उससे शालि, साठी, कंगु (वरिया चावल), कोद्रव, आदि के भेद से भिन्न-भिन्न जाति के चावलों, भातों को देखने से उत्तर काल में बहुत प्रकार का भात अवगृहीत होता है, इसी प्रकार गाय, भैंस आदि जाति के सम्बन्ध से नाना प्रकार का घी उपलब्ध होता है । इसलिए बहुत प्रकार का घी ऐसा अवग्रह होता है । (सुख बो.त.वृ. ३६) श्रोत्रेन्द्रियावरण का प्रकृष्ट क्षयोपशम होने पर तत, वितत आदि शब्दों के एक, दो, तीन, संख्यात, असंख्यात आदि प्रकारों को ग्रहण करता है । (रा .वा. १६) तीन आदि प्रकार के या विपुल प्रकारों को जानना बहुविध ज्ञान है । (श्लोक ३/४७४)

४. प्रश्न : बहु और बहुविध ज्ञान में क्या अन्तर है ? 
उत्तर : बहु और बहुविध में एक प्रकार और नाना प्रकार कृत विशेषता है । जैसे कोई बहुत से शास्त्रों की मौलिकता से, अविशेषता से सामान्य रूप से अर्थ की व्याख्या करता है और दूसरा कोई उन्हीं बहुत से शास्त्रों की परस्पर अतिशय अनेक युक्तियों के द्वारा और अनेक विकल्पों से अनेक प्रकार के अर्थों की व्याख्याएँ करता है, उसी प्रकार तत, वितत आदि शब्द के ग्रहण करने में अविशेषता होने पर भी एक, दो, तीन, चार, संख्यात, असंख्यात, अनन्त गुण परिणत तत आदि शब्दों का जो भिन्न-भिन्न रूप से ग्रहण होता है वह बहुविध का ग्रहण है और तत, वितत आदि शब्दों का सामान्य रूप से ग्रहण होता है, वह बहु ग्रहण है । (रा.वा.१६) बहु और बहुविध में एक प्रकार और नाना प्रकार की अपेक्षा अन्तर है अर्थात् बहु में प्रकार भेद इष्ट नहीं हैं और बहुविध में प्रकार भेद इष्ट हैं । (सर्वा. १९४)

५. प्रश्न : अल्पज्ञान किसे कहते हैं ?
उत्तर : एक पदार्थ का ज्ञान होना एक ज्ञान है, जैसे यह एक वन है अथवा एक मनुष्य है । (आ.सा. ४/१७) श्रोत्रेन्द्रियावरण कर्म के अल्प क्षयोपशम से परिणतआत्मा तत आदि एक या अल्प शब्दों को सुनता है वह अल्प है । (रावा. १६) इसी प्रकार अन्य घ्राणादि इन्द्रियों में लगाना चाहिए ।
     कहे जाने वाले सेतर पद से उस बहु के प्रतिपक्षीभूत पदार्थों का भी ग्रहण हो जाता है अत: थोड़ा भात, थोड़ा घी आदि रूप अल्प अवग्रह है । (सुख बो.त.वृ. ३६) एक ही वस्तु के उपलम्भ को एक अवग्रह कहते हैं । (ध. ६/१९)

६. प्रश्न : अल्पविध किसे कहते हैं ?
उत्तर : सेतर शब्द से बहुविध से इतर एकविध का ग्रहण होता है, उससे नाना बर्तनों में स्थित शालि चावल का भात एक ही जातीय होने से यह सब भात एक ही जातीय है, ऐसा बोध होता है । इसी प्रकार बहुत भाजनों में रखा हुआ एक जाति की गाय का घी एकविध कहलाता है । (सुख बो.त. वृ..३६)
श्रोत्रेन्द्रियावरण के अल्प क्षयोपशम से परिणत आत्मा तत, वितत, घन सुषिर आदि शब्दों के प्रकारों को ग्रहण करता है यह अल्पविध है । (रा.वा. १६) एक जाति एकविध ज्ञान कहलाता है । जैसे - गायें सब गोत्व जाति से एक प्रकार की हैं । (आ.सा. ४ /१८)

७. प्रश्न : बहुज्ञान और एकविध ज्ञान में क्या अंतर है ?
उत्तर : नाना जाति के एक-एक पदार्थ को एकत्र कर जो बहुत पदार्थों का ज्ञान होता है वह बहु ज्ञान है एवं एक ही जाति के जो अनेक पदार्थों का ज्ञान होता है वह एकविध ज्ञान है । (श्लो. ३/४७६)

८. प्रश्न : एक और एकविध में क्या अन्तर है ?
उत्तर : एक व्यक्ति रूप पदार्थ का ग्रहण करना एक अवग्रह है और एक जाति में स्थित एक पदार्थ का अथवा बहुत पदार्थों का ग्रहण करना एकविध अवग्रह है । (ध.पु. ६/२०) १

१. बहुत हंसों में से एक हंस का ग्रहण करना एक ज्ञान है । विद्यमान बहुत प्रकारों में से एक प्रकार का ग्रहण करना एकविध ज्ञान है जैसे वीणा, मृदंग आदि में से वीणा के शब्द का ग्रहण करना । (पं.सं. प्रा. १/२)

९. प्रश्न : क्षिप्र किसे कहते हैं ?
उत्तर : प्रकृष्ट श्रोत्रेन्द्रियावरण के क्षयोपशम आदि परिणाम के कारण शीघ्रता से शब्दों को सुनता है वह क्षिप्र है । (रा.वा. १६)
शीघ्रता पूर्वक वस्तु को ग्रहण करना क्षिप्र अवग्रह है । ( ध.पु. ६/२०)
शीघ्रता से पड़ी हुई जलधारा आदि का ग्रहण क्षिप्र है । (गो.जी.जी. ३११)
ये बहु आदि पदार्थ जब शीघ्रता से जाने जाते हैं तब क्षिप्र अवग्रह ज्ञान होता है । (सुख बो.त.वृ. ३६)

१०. प्रश्न : अक्षिप्र ज्ञान किसे कहते हैं ?
उत्तर : जब इन बहु आदि पदार्थों को धीरे-धीरे जाना जाता है तब अक्षिप्र अवग्रह ज्ञान होता है । (सुख बो.त.वृ. ३६)
श्रोत्रेन्द्रियावरण के क्षयोपशम की न्यूनता में देरी से शब्दों को सुनता है, इसी प्रकार अन्य इन्द्रियों पर भी लागू कर लेना चाहिए । (रा.वा. १६)
मन्दगति से चलते हुए घोड़े आदि का अक्षिप्र अवग्रह होता है । (गो.जी.जी. ३११)
शनै: शनै: वस्तु का ग्रहण करना अक्षिप्र अवग्रह है । ( ध.पु. ६/२०)

११. प्रश्न : अनि:सृत किसे कहते हैं ?
उत्तर : श्रोत्रेन्द्रिय के अतिविशुद्ध परिणमन से, उच्चारण न होने पर भी उसका ज्ञान कर लेना अनि:सृत अवग्रह है । (रा.वा. १६) वस्तु के एकदेश को देखकर पूर्णदेश (पूरी वस्तु) का बोध होना अनि:सृत अवग्रह है । जैसे- जल में डूबे हुए हाथी के एकदेश रूप सूंड के देखने पर 'यह हाथी है' ऐसा समस्त रूप से ग्रहण होता है । (सुख बो.त.वृ. ३६) अनभिभुख अर्थ का ग्रहण करना अनि:सृत अवग्रह है । अथवा उपमान-उपमेय भाव के बिना ग्रहण करना अनि:सृत अवग्रह है । ( ध.पु. ६/२०) वस्तु के एकदेश का अवलम्बन करके पूर्ण रूप से वस्तु को ग्रहण करने वाला तथा वस्तु के एकदेश अथवा समस्त वस्तु का अवलम्बन करके वहाँ विद्यमान वहाँ अविद्यमान अन्य वस्तु को विषय करने वाला भी अनि:सृत प्रत्यय # है । ( ध. ९/१५२) तालाब में जलमग्न हस्ती की सूंड को देखने पर पूरे का ज्ञान होना अथवा किसी स्त्री का मुख देखने पर चन्द्रमा का या 'इसका मुख चन्द्रमा के समान है' ऐसी उपमा का ज्ञान होना, अथवा गवय को देखकर गाय का ज्ञान होना, ये सब अनिःसृत अवग्रह हैं । (गो.जी. ३१३)
.........
# अनि:सृतस्य. इतरम् नि:सृतम् यथाऽभ्रगर्जनवत्  कुञ्जरगर्जनम् शंखवदधिकं, उत्पलगन्धवत् कुष्टगन्ध:, द्राक्षवदगुड:, उत्पलनालवत् सर्पस्पर्श इति ग्रहणमू । (पं. सं. प्रा. १/२)
अबुद्धिपूर्वापेक्षायामिष्टानिष्ट स्वदैवत: ।
 बुद्धिपूर्वमपेक्षायामिष्टानिष्टम् स्वपौरुषात्( ।। ( आ .मी. ९१)

१२. प्रश्न : निःसृत किसे कहते हैं ?
उत्तर : क्षयोपशम की न्यूनता में पूरे रूप से उच्चारित शब्द का ही ज्ञान करना निःसृत अवग्रह है । (रा.वा. १६)
अभिमुख अर्थ का ग्रहण करना, निःसृत अवग्रह है । अथवा- उपमान-उपमेय भाव के द्वारा ग्रहण करना निःसृत अवग्रह है । जैसे - कमलदल-नयना । ( ध.पु. ६/२०) समस्त अवयवों को देख लेने पर जो ज्ञान होता है वह निःसृत कहलाता है । (सुख बो.त.वृ. ३६)

१३. प्रश्न : अर्वाग्भाग के अवलम्बन से अनालम्बित पर-भागादिकों के होने वाले ज्ञान को अनुमान ज्ञान ही कहना चाहिए ?
उत्तर : नहीं, क्योंकि अनुमान ज्ञान लिंग से भिन्न अर्थ को विषय करता है । अर्वाग्भाग के ज्ञान के समान काल में होने वाला पर-भाग का ज्ञान तो अनुमान ज्ञान हो नहीं सकता, क्योंकि वह अवग्रह स्वरूप ज्ञान है । भिन्न काल में होने वाला भी उक्त ज्ञान अनुमान ज्ञान नहीं हो सकता, क्योंकि ईहा के पश्चात् उत्पन्न होने से उसका अवाय ज्ञान में अन्तर्भाव होता है । ( ध.पु. १३/२३८)

१४. प्रश्न : अनुक्त ज्ञान किसे कहते हैं?
उत्तर : क्षयोपशम की प्रकृष्टता  में एक भी शब्द का उच्चारण किए बिना अभिप्राय मात्र से अनुक्त शब्द को जान लेता है । बिना कहे ही अभिप्राय से कहना- आप इस शब्द को बोलोगे, अथवा स्वर-संचारण के पूर्व वीणा आदि के तारों को संभालते समय ही यह जान लेना कि इसके द्वारा यह राग बजाया जायेगा यह अनुक्त ज्ञान है । (रा.वा. १६)
अनियमित गुणविशिष्ट द्रव्य का ग्रहण करना अनुक्त अवग्रह है, जैसे चक्षुरिन्द्रिय के द्वारा रूप देखकर गुड़ आदि के रस का ग्रहण करना अथवा घ्राणेन्द्रिय के द्वारा दही के गन्ध के ग्रहणकाल में ही उसके रस का ग्रहण करना । ( ध. पु. ६/२०) ''अग्नि को लाओ'' ऐसा किसी के कहने पर, अग्नि को खप्पर आदि में रखकर लाना, ऐसा पर (किसी दूसरे) ने नहीं कहा है तो भी उस अनुक्त खप्पर आदि के अग्नि को लाने के उपाय का स्वयं विचार कर लेना अनुक्त अवग्रह ज्ञान है । (सुख बो.त.वृ.३७)

१५. प्रश्न : उक्त ज्ञान किसे कहते हैं?
उत्तर : ''अग्नि को लाओ'' ऐसा किसी के कहने पर अग्नि को खप्पर आदि में लाने का उपाय स्वयं नहीं सोच पाता है, पर के कहने पर ही उस उपाय को करता है वह उक्त अवग्रह है । (सुख बो त.वृ.३७)
कहे हुए पदार्थ को जानना उक्त अवग्रह है, जैसे 'यह घट है' ऐसा कहने पर घट को जानता है । (गो.जी.जी.३११) नियमित गुणविशिष्ट द्रव्य का ग्रहण करना उक्त अवग्रह है जैसे चक्षुरिन्द्रिय के द्वारा धवल अर्थ का ग्रहण करना और घ्राण इन्द्रिय के द्वारा सुगन्ध द्रव्य का ग्रहण करना । (ध.पु.६/२०)

१६. प्रश्न : उक्त और निःसृत में क्या विशेषता है?
उत्तर : परोपदेश पूर्वक शब्दों का ग्रहण उक्त है, जैसे ''यह गाय है '' ऐसा शब्द सुनकर गौ का ज्ञान होता है और अपने आप गाय को देखकर गाय का ज्ञान होना निःसृत है । (रा.वा.१६) उक्त और निःसृत में कोई विशेषता नहीं है ऐसा नहीं कहना चाहिए क्योंकि उक्त प्रत्यय निःसृत और अनि:सृत दोनों रूप है अत: उसका निःसृत के साथ एकत्व होने को विरोध है । (ध.पु. ९/१५४)

१७. प्रश्न : अनुक्त और अनि:सृत ज्ञान में क्या अन्तर है?
उत्तर : अनुक्त अवग्रह अनि:सृत अवग्रह के अन्तर्गत नहीं है क्योंकि एक वस्तु के ग्रहण काल में ही उससे पृथग्भूत वस्तु का, उपरिम भाग में ग्रहणकाल में ही परभाग का और अंगुलि के ग्रहणकाल में ही देवदत्त का ग्रहण करना अनि:सृत अवग्रह है और चक्षुरिन्द्रिय के द्वारा रूप का ग्रहण करके रस का ग्रहण करना अनुक्त अवग्रह है । (ध.पु. ६/२०)

१८. प्रश्न : ध्रुव ज्ञान किसे कहते हैं?
उत्तर : संक्लेश परिणाम से निरुत्सुक प्राणी के यथानुरूप श्रोत्रेन्द्रियावरण कर्म के क्षयोपशम आदि परिणाम रूप कारणों से जैसा प्रथम समय में शब्द ग्रहण करता है वैसा ही दूसरे आदि समय में ग्रहण करता है, न न्यून ग्रहण करता है और न अधिक, उसे ध्रुव कहते हैं । (रा .वा. १६)# 
	नित्यत्व विशिष्ट स्तम्भ आदि का ज्ञान स्थिर अर्थात् ध्रुवप्रत्यय है । ऐसा भी निश्चय नहीं करना चाहिए कि स्थिर (ध्रुव) प्रत्यय एकान्त रूप है क्योंकि विधि निषेध के द्वारा यहाँ पर भी अनेकान्त की विषयता देखी जाती है । (ध. पु. १३/२३९) ''वह यही है' ' इत्यादि प्रकार से ग्रहण करने को ध्रुवावग्रह कहते हैं । (ध. १/३५९)
......

# ध्रुवग्रहण नित्य पदार्थों का ग्रहण । जैसे आकाश, धर्मास्तिकाय आदि का ग्रहण । (पं.सं.प्रा. १/२)

१९. प्रश्न : अध्रुव ज्ञान किसे कहते हैं?
उत्तर : बिजली, दीपक की लौ आदि में उत्पाद-विनाश युक्त वस्तु का ज्ञान अध्रुव प्रत्यय है । उत्पाद-व्यय और ध्रौव्य युक्त वस्तु का ज्ञान भी अध्रुव प्रत्यय है, क्योंकि यह ज्ञान ध्रुवज्ञान से भिन्न है । (ध. १३/२३९) पुन: पुन: संक्लेश और विशुद्ध परिणामों से स्वीकृत श्रोत्रेन्द्रियावरण कर्म के क्षयोपशम का ईषद्-ईषद् आविर्भाव होने से पुन: पुन: प्रकृष्टाप्रकृष्ट श्रोत्रेन्द्रियावरण के क्षयोपशम के कारण अध्रुव रूप को ग्रहण करता है, कभी  बहु शब्द को ग्रहण करता है, कभी अल्प को, कभी एकविध रूप को, कभी एक रूप को, कभी क्षिप्र, कभी अक्षिप्र, कभी नि:सृत, कभी अनुक्त, कभी उक्त को ग्रहण करता है इसलिए इसको अध्रुव कहते हैं । इसी प्रकार घ्राणादि इन्द्रियों में लगाना चाहिए । (रा.वा. १६) ''वह यह नहीं है'' इस प्रकार से ग्रहण करने को अध्रुवावग्रह कहते हैं । (ध. १/३५९)

२०. प्रश्न : ध्रुवावग्रह और धारणा में क्या अन्तर है?
उत्तर : क्षयोपशम की प्राप्ति के समय विशुद्ध पीरणामों की परम्परा के कारण प्राप्त हुए क्षयोपशम से प्रथम समय में जैसा अवग्रह होता है वैसा ही द्वितीयादिक समयों में भी होता है, न न्यून होता है न अधिक, यह ध्रुवावग्रह है । किन्तु धारणा तो गृहीत अर्थ के नहीं भूलने के कारणभूत ज्ञान को कहते हैं, अत: ध्रुवावग्रह और धारणा में बड़ा अन्तर है । (सर्वा. १९६)

२१. प्रश्न : सूत्र में बहु आदि को प्रधानता से एवं अल्पादिको गौण रूप से ग्रहण क्यों किया हैं?
उत्तर : बहु, बहुविध आदि ज्ञानों की प्राप्ति में ज्ञानावरण कर्म के विशिष्ट क्षयोपशम की आवश्यकता होती है एवं बहु आदि का ज्ञान हो जाने पर अल्प, अल्पविध आदि ज्ञानों को प्राप्त करने में सुगमता हो जाती है इसलिए सूत्र में बहु आदि का मुख्यता से एवं अल्प आदि का गौण रूप से ग्रहण किया गया है । (श्लो. ३/४७८)

२२. प्रश्न : अनि:सृत और अनुक्त शब्दों का अवग्रहादि रूप ज्ञान कैसे होता है?
उत्तर : अनिःसृत और अनुक्त शब्दों के अवग्रहादि होने में कोई बाधा नहीं है क्योंकि इन इन्द्रियों से भी किसी न किसी रूप में पदार्थों का सम्बन्ध अवश्य हो जाता है, जैसे चींटी आदि को घ्राण और रसना के प्रदेश का साक्षात् सम्बन्ध न होने पर भी सुदूरवर्ती गुड़ आदि द्रव्य में गन्ध और रस का ज्ञान हो जाता है; क्योंकि वहाँ अत्यन्त सूक्ष्म जिन्हें हम देख नहीं सकते ऐसे गुड़ आदि द्रव्यों के अवयवों के साथ पिपीलिकादि की घ्राण और रसना इन्द्रिय में किसी भी अन्य पदार्थ के बिना प्रवृत्ति हो जाती है अर्थात् सूक्ष्म गुड़ के अवयवों का चींटी आदि की इन्द्रियों के साथ जैसे सम्बन्ध हो जाता है वैसे ही अनुक्त और अनि:सृत का भी ज्ञान स्पर्शन आदि इन्द्रियों से हो जाता है, इसमें कोई दोष नहीं है । (रा .वा. १७.१८)

 २३. प्रश्न : क्षिप्र और अध्रुव में क्या अन्तर है?
उत्तर : बहुत कम समय या शीघ्र ही ग्रहण कर लेना क्षिप्र ज्ञान है और चलित-चंचल पदार्थ को ग्रहण करना अध्रुव ज्ञान है । (श्लोक ३/४७६)
