निर्देश-स्वामित्व-साधन-अधिकरण-स्थिति-विधानत : ।
अर्थ - निर्देश, स्वामित्व, साधन, अधिकरण, स्थिति और विधान से जीवादि पदार्थों का ज्ञान होता है ।

<ol><li>निर्देश - वस्तु के स्वरूप का निश्चय करना निर्देश है ।
<li>स्वामित्व - वस्तु के अधिपति को स्वामी कहते हैं ।
<li>साधन - वस्तु की उत्पत्ति के निमित्तों को साधन कहते हैं ।
<li>अधिकरण - वस्तु के आधार को अधिकरण कहते हैं ।
<li>स्थिति - कालकृत व्यवस्था को स्थिति कहते हैं ।
<li>विधान - वस्तु के भेद-प्रभेद को विधान कहते हैं ।</ol>

१. प्रश्न : यह सूत्र किसलिए रखा गया है ?
उत्तर : मध्यम रुचि शिष्यों के अभिप्राय के अनुसार तत्वार्थों के जानने के अन्य उपायों को सूचित करते हुए यह सूत्र अवतरित हुआ है । (सुख.बो.त.वृ. २५)
	इस प्रकार प्रमाण और नय के द्वारा जाने गये जीवादि पदार्थों के जानने के दूसरे उपाय बताने के लिए यह सूत्र लिखा गया है । (सर्वा. २५)

२. प्रश्न : ये निर्देशादि प्रमाण रूप हैं या नय रूप ?
उत्तर : ये निर्देशादि छह अनुयोग सम्पूर्ण रूप से वस्तु को विषय करते हैं तो श्रुतज्ञान रूप प्रमाणात्मक बन जाते हैं और यदि उस वस्तु के स्वदेश को विषय करते हैं तो नयात्मक बनते हैं । (सुख.बो.त.वृ. २७)

३. प्रश्न : निर्देशादि का सूत्रोक्त क्रम क्यों कहा गया है ?
उत्तर : निश्चित पदार्थ के स्वरूप का निश्चय हो जाने पर ही उसके स्वामित्व, साधन आदि के जानने की इच्छा होती है अत: सर्वप्रथम निर्देश का ग्रहण किया गया है और स्वामी आदि का कथन प्रश्नों के अनुसार किया गया है । (रा.वा. १-२)

४. प्रश्न : : सम्यग्दर्शन में निर्देशादि का कथन किस प्रकार करना चाहिए ?
उत्तर : सम्यग्दर्शन के निर्देशादि -
<ul><li>निर्देश - ’जीवादि पदार्थों का श्रद्धान करना सम्यग्दर्शन है’ ऐसा कथन करना निर्देश है । नामादि के द्वारा सम्यग्दर्शन का कथन करना सम्यग्दर्शन का निर्देश है ।
<li>स्वामी - सम्यग्दर्शन सामान्य से जीव के होता है, विशेष रूप से गति आदि मार्गणाओं में आगमानुसार कथन करना चाहिए ।
<li>साधन - साधन दो प्रकार का है : अभ्यन्तर एवं बाह्य ।
	दर्शनमोहनीय का उपशम, क्षय या क्षयोपशम सम्यग्दर्शन का अभ्यन्तर साधन है एवं बाह्य साधन जातिस्मरण आदि को जानना चाहिए ।
<li>अधिकरण - अधिकरण के दो भेद हैं - अभ्यन्तर एवं बाह्य ।
	जिस सम्यग्दर्शन का जो स्वामी है वही उसका अभ्यन्तर अधिकरण है तथा एक राजु चौड़ी एवं चौदह राजु लम्बी लोक (त्रस) नाड़ी बाह्य अधिकरण है ।
<li>स्थिति - सम्यग्दर्शन की जघन्य स्थिति अन्तर्मुहूर्त एवं उत्कृष्ट स्थिति सादि-अनन्त है ।
<li>विधान - सम्यग्दर्शन एक, दो, तीन, संख्यात, असंख्यात एवं अनन्त प्रकार का होता है । (सर्वा. २६-३१)</ul>

५ प्रश्न : ज्ञान में निर्देशादि का कथन किस प्रकार करना चाहिए ?
उत्तर : <ul><li>ज्ञान निर्देश-  जीवादि तत्वों के प्रकाशन को ज्ञान कहते हैं अथवा नाम ज्ञान, स्थापना ज्ञान आदि रूप भी ज्ञान होता है ।
<li>स्वामी - ज्ञान का स्वामी आत्मा या ज्ञान पर्याय है ।
<li>साधन - ज्ञानावरणादि कर्म का क्षयोपशम तथा ज्ञान गुण प्रकट होने की योग्यता ज्ञान का साधन है ।
<li>अधिकरण - आत्मा तथा स्वाकार (अपना आकार) ही अधिकरण है क्योंकि ज्ञान आत्मा में ही रहता है ।
<li>स्थिति - मति आदि चार ज्ञान सादि-सान्त हैं एवं केवलज्ञान सादि- अनन्त है ।
<li>विधान - सामान्य से ज्ञान एक है, प्रत्यक्ष और परोक्ष के भेद से दो प्रकार का है; द्रव्य, गुण और पर्याय रूप ज्ञेय के भेद से तीन प्रकार का है, नामादि के भेद से चार प्रकार का है । इसी प्रकार ज्ञेयाकार परिणति के भेद से ज्ञान के संख्यात, असंख्यात और अनन्त विकल्प होते हैं । (रा.वा. १४)</ul>

६ प्रश्न : चारित्र में निर्देशादि का कथन किस प्रकार करना चाहिए ?
उत्तर : <ul><li>चारित्र निर्देश - कर्मों के आने के कारणों की निवृत्ति को चारित्र कहते हैं अथवा नामादि रूप चारित्र होता है ।
<li>स्वामी - चारित्र का स्वामी आत्मा या चारित्र पर्याय है ।
<li>साधन - चारित्र मोहनीय कर्म की उपशमादि अथवा चारित्र प्रगट करने की स्वशक्ति ही साधन है ।
<li>अधिकरण - स्वामिसम्बन्ध के योग्य (आत्मा) वस्तु चारित्र का अधिकरण है ।
<li>स्थिति - चारित्र की जघन्य स्थिति अन्तर्मुहूर्त्त और उत्कृष्ट स्थिति कुछ कम पूर्व कोटि प्रमाण है अथवा- औपशमिक और क्षायोपशमिक चारित्र सादि-सान्त है और क्षायिकचारित्र शुद्धि की प्रगटता की अपेक्षा सादि और अनन्त है ।
<li>विधान - <ul><li>सामान्य से चारित्र (सर्व सावद्ययोग निवृत्तिरूप) एक प्रकार का है । 
          <li>बाह्य- अभ्यन्तर निवृत्ति के भेद से दो प्रकार का है ।
	<li>औपशमिक, क्षायिक और क्षायोपशमिक के भेद से तीन प्रकार का है ।
	<li>चतुर्यम की दृष्टि से चार प्रकार का है ।
	<li>सामायिक, छेदोपस्थापना आदि के भेद से पाँच प्रकार का है ।
	<li>इस प्रकार विविध निवृत्ति रूप परिणामों की दृष्टि से चारित्र के संख्यात, असंख्यात और अनन्त विकल्प होते हैं । (रा.वा. १४)</ul></ul>
इसी प्रकार आस्रव, बन्ध, संवर, निर्जरा, मोक्ष आदि में भी निर्देशादि का कथन करना चाहिए ।

७ प्रश्न : जीव द्रव्य में निर्देश आदि का कथन किस प्रकार करना चाहिए ?
उत्तर : <ul><li>निर्देश - पर्यायार्थिक नय से आगे कहे जाने वाला औपशमिकादि भाव रूप जीव है तथा द्रव्यार्थिक नय से नाम जीव, स्थापना जीव, द्रव्य जीव, भाव जीव आदि निक्षेपों से जीव का वर्णन किया जाता है । 
<li>स्वामित्व - अग्नि में औष्ण्य के समान भेद करने से जीव अपनी पर्याय का स्वामी है तथा व्यवहार नय की विवक्षा से जीवादि सर्व पदार्थों का स्वामी जीव है ।
<li>साधन - व्यवहार नय से औपशमिकादि भाव साधन हैं तथा 'च' शब्द से माता-पिता के रज- वीर्य, आहारादि से स्वरूप लाभ करता है । इसलिए ये भी जीव के साधन हैं । जीवस्वरूप पारिणामिक भाव ज्ञान, दर्शन आदि से ही सदा काल जीव जीता रहता है, इसलिए निश्चय नय से तो पारिणामिक भाव जीव के कारण हैं ।
<li>अधिकरण - निश्चय से शरीर के छोटा-बडा होने से आत्मप्रदेशों में हीनाधिकता नहीं होती । इसलिए आकाश के समान अपने प्रदेशों में प्रतिष्ठित होने के कारण आत्मप्रदेश ही जीव का अधिकरण हैं और व्यवहार नय से शरीर अधिकरण है ।
<li>स्थिति - द्रव्यार्थिक नय की अपेक्षा जीवद्रव्य अनादिनिधन है क्योंकि कभी भी जीव चैतन्य, द्रव्यत्व, उपयोग, असंख्यात- प्रदेशित्व आदि सामान्य स्वरूप को छोड़ नहीं सकता । पर्यायार्थिक नय की अपेक्षा जीव की स्थिति एक समयादि अनेक प्रकार की है क्योंकि उपयोग आदि की पर्यायें भिन्न-भिन्न होती है ।
<li>विधान - जीव नारकादि के भेद से संख्यात, असंख्यात और अनन्त प्रकार के है। (रा.वा. ३- १३)</ul>

८ प्रश्न : अजीव द्रव्यों में निर्देशादि का कथन किस प्रकार करना चाहिए ?
उत्तर : <ul><li>निर्देश - (व्यवहार नय की अपेक्षा) दस प्राणों से रहित अजीव होता है अथवा नामादिरूप भी अजीव है।
<li>स्वामित्व - अजीव का स्वामी अजीव है अथवा जीव पुद्गलादि का भोक्ता होने से जीव भी अजीव का स्वामी है।
<li>साधन - अणु का साधन भेद, स्कन्ध का साधन भेद और संघात है तथा  बाह्य साधन कालादि हैं । धर्मादि द्रव्यों में गतिहेतुता आदि रूप साधन अगुरुलघु गुण से अनुगृहीत एवं स्वात्मभूतसत्ता संबंध है अथवा जीव, पुद्गल भी साधन हैं । क्योंकि जीव एवं पुद्गल के निमित्त से गति आदि हेतुता की अभिव्यक्ति होती है ।
<li>अधिकरण - साधारणतया स्वात्मा में व्यवस्थित होने के कारण सभी द्रव्यों का अपना निज स्वरूप ही अधिकरण है, असाधारण आकाश द्रव्य सर्व द्रव्यों का अधिकरण है तथा जलादि वस्तुओं का आधार घटादि है।
<li>स्थिति - द्रव्यदृष्टि से (सभी द्रव्यों की) स्थिति अनादि-अनन्त है और पर्याय अपेक्षा समय आदि की स्थिति है।
<li>विधान - प्रतिनियत अनादि पारिणामिक द्रव्यार्थिक नय के आदेश से धर्मादि द्रव्य तथा पुद्गल एक-एक है तथा पर्यायार्थिक नय की अपेक्षा अनेक हें । (रा.वा. १४)</ul>

९ प्रश्न : पर्यायार्थिक नय की अपेक्षा धर्मादि द्रव्य अनेक किस प्रकार हैं ?
उत्तर : पर्यायार्थिक दृष्टि से अनन्त जीवादि द्रव्यों के गति, स्थिति, अवगाहन आदि उपकार के कारण होने से ये धर्मादि द्रव्य एक, अनेक, संख्यात, असंख्यात और अनन्त हैं । परप्रत्यय की अपेक्षा काल संख्यात, असंख्यात और परिणमन का निमित्त होने से अनन्त है । पुद्गल द्रव्य प्रतिनियत एक, अनेक, संख्यात, असंख्यात और अनन्त प्रदेश, पर्याय की अपेक्षा से एक, संख्यात, असंख्यात और अनन्त हैं । (रा.वा. १४)


१० प्रश्न : औपशमिकादि सम्यग्दर्शन के स्वामी कौन हैं ?
उत्तर : <ul><li><b>औपशमिक सम्यक्त्व के स्वामी -</b> प्रथमादि सातों पृथिवियों की पर्याप्त अवस्था में औपशमिक सम्यग्दर्शन होता है । तिर्यञ्च, मनुष्य तथा देवों की पर्याप्त अवस्था में औपशमिक सम्यक्त्व पाया जाता है । विशेष यह है कि देवों की अपर्याप्त अवस्था में भी यह पाया जाता है । 
<li><b>क्षायिक सम्यक्त्व के स्वामी -</b> प्रथम नरक, भोगभूमिज तिर्यञ्च, भोगभूमिज एवं कर्मभूमिज मनुष्यों में तथा वैमानिक देवों में पर्याप्त एवं अपर्याप्त दोनों अवस्थाओं में क्षायिक सम्यक्त्व पाया जाता है । तथा द्वितीयादि नरकों में, कर्म-भूमियाँ तिर्यंचों में, लब्ध्यपर्याप्तक मनुष्यों में, भवनत्रिक देवों में, सभी देवियों, सभी मनुष्यनी में एवं सभी तिर्यञ्चनी के किसी भी अवस्था में क्षायिक सम्यक्त्व नहीं पाया जाता हे । 
<li><b>क्षायोपशमिक सम्यक्त्व के स्वामी -</b> नरक गति में प्रथम पृथिवी के अतिरिक्त नीचे की छह पृथिवियों में, देवगति में, भवनत्रिक देवों में तथा सर्व प्रकार की स्त्रियों की पर्याप्त अवस्था में ही यह सम्यक्त्व होता है, अपर्याप्त अवस्था में नहीं । (गो. जी. १२८)</ul>

११ प्रश्न : नारकियों के कौन-कौन सा सम्यग्दर्शन होता है ?
उत्तर : प्रथम पृथ्वी से सातवीं पृथ्वी तक पर्याप्तक नारकियों के औपशमिक और क्षायोपशमिक सम्यग्दर्शन होता है । पहली पृथ्वी में पर्याप्तक और अपर्याप्तक नारकियों के क्षायिक और क्षायोपशमिक सम्यग्दर्शन होता है । (सर्वा. २६)

१२ प्रश्न : तिर्यचों के कौन-कौनसा सम्यग्दर्शन होता है ?
उत्तर : तिर्यंचों में पर्याप्तक तिर्यंचों के औपशमिक सम्यग्दर्शन होता है । क्षायिक और क्षायोपशमिक सम्यग्दर्शन पर्याप्त एवं अपर्याप्त दोनों अवस्थाओं में होता है । तिर्यञ्चनी के औपशमिक एवं क्षायोपशमिक सम्यग्दर्शन पर्याप्तक के ही होता है, अपर्याप्तक अवस्था में नहीं । तिर्यञ्चनी के क्षायिक सम्यग्दर्शन नहीं होता है । (सर्वा. २६)

१३ प्रश्न : मनुष्यों में कौन-कौन सा सम्यग्दर्शन होता है ?
उत्तर : मनुष्यगति में क्षायिक और क्षायोपशमिक सम्यग्दर्शन पर्याप्तक और अपर्याप्तक दोनों प्रकार के मनुष्यों के होते हैं । औपशमिक सम्यग्दर्शन पर्याप्तक मनुष्य के ही होता है, अपर्याप्तक मनुष्य के नहीं । मनुष्यनियों के तीनों ही सम्यग्दर्शन होते हैं किन्तु ये पर्याप्तक मनुष्यनी के ही होते हैं, अपर्याप्तक मनुष्यनी के नहीं । (सर्वा. २६)

१४ प्रश्न : देवों में कौन-कौनसा सम्यग्दर्शन होता है ?
उत्तर : देवगति में पर्याप्तक और अपर्याप्तक दोनों प्रकार के देवों में तीनों ही सम्यग्दर्शन होते हैं । भवनवासी, व्यन्तर और ज्योतिषी देवों के, इन तीनों की देवांगनाओं के तथा सौधर्म-ऐशान कल्प में उत्पन्न हुई देवांगनाओ के क्षायिक सम्यग्दर्शन नहीं होता, औपशमिक और क्षायोपशमिक ये दो सम्यग्दर्शन होते हैं, वे भी पर्याप्त अवस्था में ही होते हैं । (सर्वा. २६)

१५ प्रश्न : देवों की अपर्याप्तक अवस्था में औपशमिक सम्यग्दर्शन कैसे होता है ?
उत्तर : जो मनुष्य चारित्र मोहनीय का उपशम करके या करते हुए उपशम श्रेणी में मरकर देव होते हैं उन देवों के अपर्याप्तक अवस्था में औपशमिक सम्यग्दर्शन होता है । (सर्वा. २६)

१६ प्रश्न : सम्यग्दर्शन की प्राप्ति का साधन क्या है ?
उत्तर : सम्यग्दर्शन का निमित्त जिनसूत्र है, अथवा जिनसूत्र के जानने वाले पुरुष हैं । तथा अन्तरंग कारण दर्शनमोह के क्षय, उपशम व क्षयोपशम हैं । (नि.सा. ५३) जब देशनालब्धि और काललब्धि आदि बहिरंग कारण तथा करणलब्धि रूप अन्तरंग कारण- सामग्री प्राप्त होती है, तभी यह भव्य प्राणी विशुद्ध सम्यग्दर्शन का धारक होता है । (म.पु. ९/११६) 
	जिनेन्द्रदेव के अलावा कोई देव पूज्य नहीं, दया के बिना कोई धर्म नहीं, आत्मतत्त्व के अलावा कोई तत्व नहीं, निर्ग्रन्थ के अलावा कोई गुरु नहीं, समस्त तत्वों के प्रकाशक जिनागम के अलावा कोई आगम नहीं, धर्मात्माओं से प्रेम के अलावा कोई स्नेह, नहीं, मोक्ष के समान कोई सुख नहीं, रत्नत्रय के समान कोई रत्न नहीं, सत्पात्र को दान के समान कोई दान नहीं तथा जिनेन्द्रपूजा के समान कोई पूजा नहीं है, ऐसा निश्चय करना सम्यग्दर्शन का मूल कारण है । (शा. पु. ८२७ - ३०)
	तीर्थंकर, केवली, श्रमण, भवस्मरण, शास्त्र, देवमहिमा आदि बहुत प्रकार के सम्यग्दर्शन की प्राप्ति के बाह्य हेतु मानने चाहिए । (न. च. ३१६)
	जातिस्मरण, जिनबिम्बदर्शन, धर्मश्रवण, जिनमहिमादर्शन, देव-ऋद्धि दर्शन व वेदना आदि सम्यग्दर्शन के बाह्य कारण हैं ।

१७ प्रश्न : नारकियों में सम्यग्दर्शन की प्राप्ति का साधन क्या है ?
उत्तर : नारकियों में सम्यग्दर्शन की प्राप्ति का अंतरंग साधन दर्शनमोह का उपशम, क्षय या क्षयोपशम है । 
	नारकियों में सम्यग्दर्शन की प्राप्ति में बहिरंग साधन - 
	तीसरे नरक तक के नारकियों के जातिस्मरण, धर्मश्रवण और वेदनाभिभव ये तीन साधन हैं । 
	चौथे से सातवें तक जाति-स्मरण एवं वेदनाभिभव ये दो कारण हैं । (सर्वा. २८) 

१८ प्रश्न : सभी नारकियों को जातिस्मरण होता है अत: सभी के सम्यग्दर्शन मानना चाहिए ।
उत्तर : यह कोई दोष नहीं है, क्योंकि सामान्य रूप से भवस्मरण के द्वारा सम्यक्त्व की उत्पत्ति नहीं होती । किन्तु धर्मबुद्धि से पूर्व- भव में किये गये अनुष्ठानों की विफलता के दर्शन से ही प्रथम सम्यक्त्व की उत्पत्ति का कारणत्व इष्ट है, जिससे पूर्वोक्त दोष प्राप्त नहीं होता और इस प्रकार की बुद्धि सब नारकी जीवों के होती नहीं है, क्योंकि तीव्र मिथ्यात्व के उदय के वशीभूत नारकी जीवों के पूर्व भवों का स्मरण होते हुए भी उक्त प्रकार के उपयोग का अभाव है । इस प्रकार जातिस्मरण प्रथम सम्यक्त्व की उत्पत्ति का कारण है । (ध. पु. ६/४२२)

११ प्रश्न : वेदना नारकियों के सम्यक्त्व का कारण कैसे है ?
उत्तर : यद्यपि वेदना सामान्य सम्यक्त्वोत्पत्ति का कारण नहीं है, किन्तु जिन जीवों के ऐसा उपयोग होता है कि अमुक वेदना अमुक मिथ्यात्व के कारण या अमुक असंयम से उत्पन्न हुई है उन्हीं जीवों की वेदना सम्यक्त्वोत्पत्ति का कारण होती है, अन्य जीवों की वेदना नरकों में सम्यक्त्वोत्पत्ति का कारण नहीं होती है; क्योंकि उसमें उक्त प्रकार के उपयोग का अभाव होता है । (ध. ६/४२३)

२० प्रश्न : नारकियों के धर्मश्रवण कैसे सम्भव है, क्योंकि वहाँ तो ऋषियों के गमन का अभाव है ?
उत्तर : नहीं, क्योंकि अपने पूर्वभव के सम्बन्धी जीवों के धर्म उत्पन्न कराने में प्रवृत्ति और समस्त बाधाओं से रहित सम्यग्दृष्टि देवों का नरकों में गमन देखा जाता है । नीचे की चार पृथिवियों में धर्मश्रवण के द्वारा प्रथम सम्यक्त्व की उत्पत्ति नहीं होती, क्योंकि वहाँ देवों के गमन का अभाव है । वहाँ स्थित सम्यग्दृष्टियों से धर्मश्रवण करके सम्यक्त्व की उत्पत्ति क्यों नहीं होती ? ऐसा पूछने पर उत्तर देते हैं कि नहीं होती, क्योंकि भव सम्बन्ध से या पूर्व वैर के सम्बन्ध से परस्पर विरोधी हुए नारकी जीवों के अनुग्राह्य-अनुग्राहक भाव उत्पन्न होना असंभव है । (ध. ६/४२२-४२४)

२१ प्रश्न : तिर्यंचों में सम्यग्दर्शन की प्राप्ति का साधन क्या है ?
उत्तर : तिर्यंचों में कितने ही तिर्यंच जीव प्रतिबोध से और कितने ही स्वभाव से भी प्रथमोपशम और वेदक सम्यक्त्व को ग्रहण करते हैं । इसके अतिरिक्त कोई सुख-दुःख को देखकर उत्पन्न हुए जाति-स्मरण से, कितने ही जिनबिम्ब के दर्शन से प्रथमोपशम और वेदक सम्यक्त्व ग्रहण करते हैं। (ति.प. ५/३१०-११) 	तिर्यंचों में कोई जातिस्मरण, कोई धर्मश्रवण और कोई जिनबिम्बदर्शन से सम्यग्दर्शन उत्पन्न करते हैं । (सर्वा. २८)

२२ प्रश्न : मनुष्यों में सम्यग्दर्शन-प्राप्ति का साधन क्या है ?
उत्तर : कर्मभूमि में कोई मनुष्य प्रतिबोधन से, कोई स्वभाव से, कितने ही बहुत प्रकार के सुख-दुःख को देखकर उत्पन्न हुए जातिस्मरण से, कितने ही भगवान की कल्याणक आदि रूप महिमा के दर्शन से एवं कितने ही जिनबिम्ब के दर्शन से औपशमिकादि सम्यग्दर्शन प्राप्त करते हैं । (ति.प. ४/३००-०१) तिर्यंचों के समान मनुष्य में जानना चाहिए अर्थात् जातिस्मरण, धर्मश्रवण एवं जिनबिम्बदर्शन से मनुष्यों के सम्यग्दर्शन उत्पन्न होता है । (सर्वा. २८)  भोगभूमि में कोई जातिस्मरण से, कोई देवों के प्रतिबोध से तथा कोई चारण मुनि आदि के सदुपदेश से सम्यक्त्व ग्रहण करते हैं । (ति .प. ४/३८५)

२३ प्रश्न : मनुष्यों में जिनमहिमा-दर्शन को सम्यग्दर्शन का कारण क्यों नहीं कहा है ?
उत्तर : यह कोई दोष नहीं है क्योंकि जिनमहिमादर्शन का जिनबिंब के दर्शन में अंतर्भाव हो जाता है । अथवा मिथ्यादृष्टि मनुष्यों के आकाश में गमन करने की शक्ति न होने से उनके चतुर्विध देवनिकायों के द्वारा किये जाने वाले नन्दीश्वरद्वीपवर्ती जिनेन्द्रप्रतिमाओं के महामहोत्सव का देखना सम्भव नहीं है, इसलिए उनके जिनमहिमादर्शन रूप कारण का अभाव है । किन्तु मेरुपर्वत पर किये जाने वाले जिनेन्द्र-महोत्सवों को विद्याधर मिथ्यादृष्टि देखते हैं इसलिए उपर्युक्त अर्थ नहीं कहना चाहिए, ऐसा कितने ही आचार्य कहते हैं, अतएव पूर्वोक्त अर्थ ही ग्रहण करना योग्य है । (ध. ६.४३०)

२४ प्रश्न : मनुष्यों में सम्यक्त्व की उत्पत्ति के कारणों में ऋषियों एवं तीर्थ- क्षेत्रों के दर्शनों का निर्देश क्यों नहीं किया ? 
उत्तर : लब्धिसम्पन्न ऋषियों के दर्शन का भी जिनबिम्बदर्शन में ही अन्तर्भाव हो जाता है । ऊर्जयन्त पर्वत तथा चम्पापुर वा पावापुर आदि के दर्शन का भी जिनबिम्बों के दर्शन तथा जिन भगवान के निर्वाण- गमन के कथन के बिना प्रथम सम्यक्त्व का ग्रहण नहीं है । (ध.पु. ६/४३०)

२५ प्रश्न : देवों में सम्यक्त्वोत्पत्ति के कौन-कौन से कारण हैं ?
उत्तर : भवनत्रिक एवं सौधर्म से सहस्रार स्वर्ग तक के देवों में सम्यक्त्व प्राप्ति के जिनमहिमादर्शन, धर्मश्रवण, जाति-स्मरण एवं देवऋद्धिदर्शन ये चार कारण हैं । आनतादि चार स्वर्ग तक के देवों में देवर्द्धिदर्शन को छोडकर शेष तीन कारण हैं । नव ग्रैवेयक में जिनमहिमादर्शन को छोडकर शेष दो कारण हैं । अनुदिश व अनुत्तर विमानों में सभी सम्यग्दृष्टि ही उत्पन्न होते हैं अत: इनमें सम्यक्त्व प्राप्ति का कोई कारण नहीं है । (सर्वा. २८)

२६ प्रश्न : देवों में जिनबिम्बदर्शन सम्यग्दर्शन का कारण क्यों नहीं कहा ?
उत्तर : यह कोई दोष नहीं है क्योंकि जिनबिम्बदर्शन का जिनमहिमादर्शन में ही अन्तर्भाव हो जाता है, कारण जिनबिम्ब के बिना जिनमहिमा की उपपत्ति बनती नहीं है । (ध. ६/४३२) ऐसी आशंका नहीं करनी चाहिए कि स्वर्गावतरण, जन्माभिषेक और परिनिष्क्रमणरूप जिनमहिमाएँ जिनबिम्ब के बिना ही की जाती हैं अत: वह जिनमहिमा में गर्भित नहीं होता क्योंकि इनमें भी भावी जिनबिम्ब का दर्शन पाया जाता है । अथवा, इन महिमाओं में उत्पन्न होने वाला प्रथम सम्यक्त्व जिनबिम्ब-दर्शन निमित्तक नहीं है, किन्तु जिनगुणश्रवण निमित्तक है । (ध. ६/४३३)

२७ प्रश्न : आनतादि स्वर्गों में देवर्द्धि-दर्शन को सम्यक्त्व का कारण क्यों नहीं कहा ?
उत्तर : आनतादि चार स्वर्गों में महर्द्धि से युक्त ऊपर के देवों का आगमन नहीं होता, इसलिए वहाँ महर्द्धि दर्शन रूप प्रथम सम्यक्त्व की उत्पत्ति का कारण नहीं पाया जाता है । उन्हीं कल्पों में स्थित देवों की महर्द्धि का दर्शन प्रथम सम्यक्त्व की उत्पत्ति का निमित्त हो नहीं सकता, क्योंकि उसी ऋद्धि को बार-बार देखने से विस्मय हो नहीं सकता । अथवा - उक्त कल्पों में शुक्ल लेश्या के सदभाव के कारण महर्द्धि के दर्शन से उन्हें कोई संक्लेश भाव उत्पन्न नहीं होता । अत: आनतादि चार स्वर्गों में महर्द्धिदर्शन को सम्यक्त्व-प्राप्ति का कारण नहीं कहा । (ध .पु. ६- ४३५) विशेष वहीं देखें ।

२८ प्रश्न : देवर्द्धिदर्शन का जातिस्मरण में समावेश क्यों नहीं होता ?
उत्तर : नहीं होता, क्योंकि अपनी अणिमादिक ऋद्धियों को देखकर जब यह विचार उत्पन्न होता है कि ये ऋद्धियाँ जिन भगवान द्वारा उपदिष्ट धर्म के अनुष्ठान से उत्पन्न हुई हैं, तब प्रथम सम्यक्त्व की प्राप्ति जातिस्मरण निमित्तक होती है । किन्तु मैं सम्यक्त्व से रहित द्रव्य संयम के फल से वाहनादिक नीच देवों में उत्पन्न हुआ हूँ, तब प्रथम सम्यक्त्व का ग्रहण देवर्द्धिदर्शन निमित्तिक होता है । इससे ये दोनों कारण एक नहीं हो सकते ।
	(२) जातिस्मरण, उत्पन्न होने के प्रथम समय से लेकर अन्तर्मुहूर्त काल के भीतर ही होता है । किन्तु देवर्द्धिदर्शन उत्पन्न होने के समय से अन्तर्मुहूर्त काल के पश्चात् ही होता है । इसलिए भी इन दोनों कारणों में एकत्व नहीं है । (ध. ६/४३३-३४)

२९ प्रश्न : नव ग्रैवेयक में जिनमहिमा दर्शन को सम्यक्त्व-प्राप्ति का कारण क्यों नहीं माना ?
उत्तर : नव ग्रैवेयक में जिनमहिमादर्शन को सम्यक्त्व-प्राप्ति का कारण नहीं कहा क्योंकि ग्रैवेयक विमानवासी देव नन्दीश्वर आदि के महोत्सव देखने नहीं आते । वीतरागी होने के कारण अवधिज्ञान से जिन-महिमा को देखते हुए भी उन्हें विस्मय उत्पन्न नहीं होता । (ध. पु. ६./४३६)

३० प्रश्न : सम्यग्दर्शन की स्थिति कितनी है ?
उत्तर : औपशमिक सम्यग्दर्शन की जघन्य एवं उत्कृष्ट स्थिति एक अन्तर्मुहूर्त है । क्षायिक सम्यग्दर्शन की संसार सापेक्ष जघन्य स्थिति अन्तर्मुहूर्त और उत्कृष्ट स्थिति आठ वर्ष, अन्तर्मुहूर्त कम दो पूर्वकोटि अधिक तैंतीस सागरोपम प्रमाण है, मुक्त जीव के सादि अनन्त है । क्षायोपशमिक सम्यग्दर्शन की जघन्य स्थिति अन्तर्मुहूर्त एवं उत्कृष्ट स्थिति छयासठ सागर प्रमाण है । (सर्वा. ३०)

३१ प्रश्न : सम्यग्दर्शन कितने प्रकार का होता है ?
उत्तर : सामान्य से सम्यग्दर्शन एक प्रकार का है । निसर्गज और अधिगमज के भेद से सम्यग्दर्शन दो प्रकार का है । औपशमिक, क्षायिक और क्षायोपशमिक के भेद से तीन प्रकार का है । सम्यक्त्व दस प्रकार का है- (१) आशा (२) मार्ग (३) उपदेश (४) सूत्र (५) बीज (६) संक्षेप (७) विस्तार (८) अर्थ (९) अवगाढ (१०) परमावगाढ सम्यक्त्व। (आ. अ. ११)
	इसी प्रकार विभिन्न परिणामों कीं दृष्टि से संख्यात, असंख्यात और अनन्त विकल्प सम्यग्दर्शन के होते हैं । (रा .वा. १४)
	भेद की अपेक्षा- सम्यग्दर्शन सामान्य से एक़ है । निसर्गज और अधिगमज के भेद से दो प्रकार का है । औपशमिक, क्षायिक और क्षायोपशमिक के भेद से तीन प्रकार का है । शब्दों की अपेक्षा संख्यात प्रकार का है। श्रद्धान करने वालों की अपेक्षा असंख्यात प्रकार का है। श्रद्धान करने योग्य पदार्थों की अपेक्षा अनन्त प्रकार का है । (सर्वा. ३१)  साध्य और साधन के भेद से सम्यक्त्व दो प्रकार का कहा गया है ।
	उपशम और मिश्र ये दो सम्यक्त्व तो साधन माने गये हैं और मुक्ति को साक्षात् देने वाला क्षायिक सम्यक्त्व साध्य कहा गया है । (यो.सा. १/१८) अथवा - सरल सम्यक्त्व और वीतराग सम्यक्त्व की अपेक्षा सम्यक्त्व दो प्रकार का है । (स.कौ. १/२८)

३२ प्रश्न : आज्ञादि सम्यक्त्व के क्या लक्षण हैं ?
उत्तर : <ul><li><b>आज्ञा सम्यक्त्व :</b> भगवत् अर्हन्त सर्वज्ञ की आज्ञामात्र को मानकर सम्यग्दर्शन को प्राप्त हुए जीव आज्ञारुचि हैं । जिस तत्त्वश्रद्धा में भगवान अर्हन्त सर्वज्ञ द्वारा रचे हुए आगम की आज्ञा को स्वीकार करने से उत्पन्न हुआ तत्वज्ञान पाया जाता है उसे आज्ञा सम्यक्त्व कहते हैं । 
<li><b>मार्ग सम्यक्त्व :</b> अपरिग्रही मोक्षमार्ग के श्रवण मात्र से उत्पन्न रुचि वाला मार्गरुचि नामक सम्यक्त्व है । रत्नत्रय रूप मोक्षमार्ग के विचार से प्रकट होने वाले तत्त्वश्रद्धान को मार्ग सम्यक्त्व कहते हैं ।
<li><b>उपदेश सम्यक्त्व :</b> तीर्थंकर, बलदेव आदि के चरित्रों के उपदेश को सुनकर जो श्रद्धान करते हैं, वे उपदेशरुचि हैं । तिरेसठ शलाका में विभक्त तीर्थंकरादि पुराण पुरुषों के चरित को श्रवण करने से उत्पन्न होने वाली श्रद्धाविशेष को उपदेश सम्यक्त्व कहते हैं ।
<li><b>सूत्र-सम्यक्त्व :</b> दीक्षा, मर्यादा आदि के निरूपक आचारांग आदि सूत्र के सुनने से उत्पन्न सम्यग्दर्शन वाले सूत्ररुचि हैं । साधुजनों के महाव्रत आदि आचार के निरूपण करने के भाजनप्राय आचाराङ्ग सूत्र के श्रवण से  उत्पन्न हुए तत्त्वश्रद्धान को सूत्र सम्यक्त्व कहा है ।
<li><b>बीज सम्यक्त्व :</b> बीजपदों के ग्रहण पूर्वक सूक्ष्मार्थ को सुनकर जो तत्वार्थ श्रद्धान को प्राप्त हुए हैं वे बीजरुचि हैं । समस्त शास्त्रों के समूह की सूचना का लक्ष्य बीजपद है और उसके आधार से प्रकट होने वाली तत्व रुचि को बीज सम्यक्त्व कहते हैं।
<li><b>संक्षेप सम्यक्त्व :</b> जीवादि पदार्थों के संक्षेप कथन को सुनकर जो श्रद्धान को प्राप्त हुए हैं, वे संक्षेपरुचि हैं । आप्त, श्रुत, व्रत व पदार्थों के स्वल्प वर्णन से उत्पन्न होने वाली तत्त्वश्रद्धा को संक्षेप सम्यक्त्व कहते हैं ।
<li><b>विस्तार सम्यक्त्व :</b> अंगपूर्व के विषयभूत जीवादि पदार्थों के विस्तार, प्रमाण, नय आदि के निरूपण के बल से विस्तार रूप कथन सुनकर जो श्रद्धान को प्राप्त हुए हैं वे विस्ताररुचि हैं । बारह अंग, चौदह-पूर्व और सामायिक-आदि प्रकीर्णक आगमों के अर्थ का समर्थन सुनकर प्रकट होने वाली विस्तृत तत्व-रुचि को विस्तार सम्यक्त्व कहते हैं ।
<li><b>अर्थ सम्यक्त्व :</b> वचन के विस्तार के बिना केवल अर्थग्रहण से जिन्हें सम्यग्दर्शन हुआ है, वे अर्थरुचि हैं । आगम के विषयों को श्रवण करके उत्पन्न हुए आत्मश्रद्धान में समर्थ तत्त्वश्रद्धान को अर्थ-सम्यक्त्व कहते हैं ।
<li><b>अवगाढ सम्यक्त्व :</b> आचारांग आदि द्वादशांग में जिनका अतिदृढ श्रद्धान है, वे अवगाढ रुचि हैं । अंग, पूर्व और प्रकीर्णक इन तीनों आगमों के पूरी तरह से अवगाहन करने पर उत्पन्न होने वाली गाढश्रद्धा को अवगाढ-सम्यक्त्व कहते हैं ।
<li><b>परमावगाढ सम्यक्त्व :</b> परमावधि, केवलज्ञान-दर्शन से प्रकाशित जीवादि पदार्थों के विषय में जो आत्म निर्मलता होती है, वह परमावगाढ रुचि है ।
	अवधिज्ञानी, मनःपर्ययज्ञानी व केवलज्ञानी पूज्य महापुरुषों के विश्वास से उत्पन्न होने .वाले प्रगाढ़ तत्वश्रद्धान को परमावगाढ-सम्यक्त्व कहते हैं । (सवा. ३/३६) (य.ति.च. ६/२३७)</ul>

३३ प्रश्न : सराग सम्यक्त्व किसे कहते हैं ?
उत्तर : जिसकी अभिव्यक्ति प्रशम, संवेग, अनुकम्पा और आस्तिक्य से होती है, वह सराग सम्यग्दर्शन कहलाता है । यही व्यवहार सम्यक्त्व है । (प. प्र.टी. २/१७) प्रशस्त राग सहित जीवों का सम्यक्त्व सराग सम्यक्त्व है । (भ.आ.वि. ५०) सरागसम्यग्दृष्टि केवल अशुभ कर्म के कर्तापने को छोड़ता है । (स.सा.ता ८७) शुद्ध जीव आदि तत्वार्थों का श्रद्धानरूप सराग सम्यक्त्व व्यवहार जानना चाहिए । (द्र.सं.टी. ४१) सराग जीव में पाये जाने वाले तत्त्वश्रद्धान को सराग सम्यक्त्व कहते हैं । (य.ति.च.६/२३०)

३४ प्रश्न : प्रशमादिक का लक्षण क्या है ?
उत्तर : <ul><li><b>प्रशम -</b> रागादि की तीव्रता का न होना अथवा रागादि की मंदता होना प्रशम भाव है। (रा .वा. १/२)
 	(२) राग, द्वेष, काम व क्रोधादि विकृत भावों का उदय न होने देना प्रशम गुण है । (य ति.च.६/२३१)
<li><b>संवेग -</b> संसार से भीरुता रूप परिणाम होना संवेग है । (रा.वा. १/ २) शारीरिक, मानसिक और आगन्तुक दुःखों को उत्पन्न करने वाले और स्वप्न व इन्द्रजाल सरीखे संसारसे भयभीत होने को 'संवेग' गुण कहा है । (य.ति.च ६/२३२)
<li><b>अनुकम्पा -</b> प्राणी मात्र में मैत्री (दया भाव) रखकर प्रवृत्ति करना अनुकम्पा है । (रा. वा. १/२) समस्त प्राणियों में मनोवृत्ति को दयालुता से सरस रखने को दयालु विद्वान अनुकम्पा कहते हैं, जो धर्मरूपी वृक्ष की उत्कृष्ट जड़ है । (य. ति. च. ६/२३३)
<li><b>आस्तिक्य -</b> जीवादि पदार्थों के यथार्थ स्वरूप में अस्ति जीवादि पदार्थ सत् रूप हैं । लोक अनादि-निधन है । आगम एवं गुरु के उपदेशानुसार ऐसी प्रांजल (निर्मल) बुद्धि का होना आस्तिक्य है । (रा.वा. १/२) आप्त, द्वादशांग, शास्त्र, व्रत और जीवादि तत्व इन पदार्थों के विषय में 'ये मौजूद हैं' इस प्रकार इनकी मौजूदगी स्वीकार करने वाली चित्तवृत्ति को आस्तिक्य कहा है । (य.ति.च ६/२३५)</ul>

३५ प्रश्न : वीतराग सम्यग्दर्शन किसे कहते हैं ?
उत्तर : निज शुद्धात्मा ही उपादेय है, इस प्रकार की रुचि रूप निश्चय (वीतराग) सम्यग्दर्शन है (प.प्र.टी. २/१७) प्रशस्त व अप्रशस्त दोनों प्रकार के राग से रहित क्षीणमोह वीतरागियों का सम्यक्त्व वीतराग सम्यक्त्व है।# (भ.आ .वि. ५०) । सर्व प्रकार के कर्मों के कर्त्तापने को छोडकर निश्चय चारित्र की अविनाभूत दशा वीतराग सम्यग्दर्शन है । (स.सा.ता. ९७) वीतराग सम्यग्दर्शन निज शुद्धात्मानुभूति लक्षण वाला है और वीतराग चारित्र का अविनाभावी है, वही निश्चय सम्यक्त्व है । (प.प्र.टी. २/१७) वीतराग आत्मा में पाये जाने वाले तत्त्वश्रद्धान को वीतराग सम्यक्त्व कहते हैं । (य.ति.च. ६/२३०)
	आत्मा की शुद्धि मात्र वीतराग सम्यक्त्व है । (स. कौ. १/२८) 

# अनादिकाल से यह जीव विषय-कषायों से मलिन हो रहा है सो व्यवहार साधन के बिना उज्ज्वल नहीं हो सकता। जब मिथ्यात्व, अव्रत, कषायादिक की क्षीणता से देव, गुरु, धर्म की श्रद्धा करे, तत्वों को जाने, अशुभ क्रिया मिटे तब वह अध्यात्म का अधिकारी हो सकता है । जैसे मलिन कपड़ा धोने से रंगने योग्य होता है । बिना धोये रंग नहीं लगता, इसलिए परम्परा से मोक्ष का कारण व्यवहार रत्नत्रय कहा गया है । (प.प्र.टी. २/ १४)
यहाँ वीतराग सम्यक्त्व का ग्रहण नहीं करना चाहिए क्योंकि मोह का क्षय हुए बिना वीतरागता नहीं होती । (भ. आ.वि १६/ ६२) जो वीतराग सम्यग्दृष्टि है उनके सम्पूर्ण दोषों के स्थानभूत मिथ्यात्व, विषय तथा कषाय रूप आयतनों के त्याग पूर्वक केवलज्ञान आदि अनंत गुणों के स्थानभूत निजशुद्ध आत्मा में जो निवास करना है, वही अनायतनों की सेवा का त्याग है । (वृ.द्र.टी. ४१)

३६ प्रश्न : निज शुद्धात्मा ही उपादेय हैं ऐसी रुचि रूप निश्चय सम्यक्त्व और वीतराग चारित्र के अविनाभावी निश्चय सम्यक्त्व में पूर्वापर विरोध है क्योंकि निजशुद्धात्मा ही उपादेय है ऐसी रुचि रूप निश्चय सम्यक्त्व गृहस्थावस्था में तीर्थंकर देव, रामचन्द्र, भरतादि को रहता है परन्तु उनके वीतराग चारित्र नहीं होता, यदि वीतराग चारित्र मानें तो उनके असंयतपना कैसे हो सकता है ?
उत्तर : तीर्थंकरदेव तथा भरतादि के गृहस्थावस्था में भी शुद्धात्मा की उपादेयता की भावना रूप निश्चय सम्यक्त्व रहता है किन्तु चारित्रमोह के उदय के कारण स्थिरता नहीं है, व्रत की प्रतिज्ञा भंग हो जाती है इस कारण उनको असंयत कहा जाता है । शुद्धात्मा से च्युत होकर वे भरतादि निर्दोष परमात्मा अरहन्त- सिद्ध का गुणस्तवन करते हैं, उनके चरित्र-पुराण आदि को सुनते हैं और उनके आराधक आचार्य, उपाध्याय, साधु की दान-पूजादि करने के कारण शुभ राग के योग से वे सराग सम्यग्दृष्टि होते हैं । उनके सम्यक्त्व को निश्चय सम्यक्त्व कहने का कारण यह है कि वह वीतराग चारित्र के अविनाभूत निश्चय सम्यक्त्व का परम्परा साधक है। वस्तुत: तो वह सम्यक्त्व भी सराग सम्यक्त्व नाम वाला व्यवहार सम्यक्त्व ही है अत: गृहस्थावस्था में परमार्थ से निश्चय सम्यक्त्व या वीतराग सम्यक्त्व नहीं होता है । (प.प्र.टी. २/१७)

३७ प्रश्न : सम्यग्दृष्टियों को 'वीतराग' विशेषण का क्या प्रयोजन? 'रागादि हेय हैं, ये भाव मेरे नहीं हैं' इस तरह भेदविज्ञान होने पर उनको राग का अनुभव होने पर भी ज्ञान मात्र से मोक्ष हो जाता है ?
उत्तर : अंधकार में दो मनुष्य हैं । एक के हाथ में दीपक है और दूसरा दीपक रहित है । उस मनुष्य को कुएँ में गिरने अथवा सर्पादि का ज्ञान नहीं है, अत: उसका विनाश हो तो उसमें उसका दोष नहीं है । परन्तु जिसके हाथ में दीपक है वह कुएँ में गिरने आदि से विनाश को प्राप्त हो तो उसे दीपक का फल प्राप्त नहीं हुआ । जो कुएँ में गिरने आदि से बचता है, उसे दीपक रखने का फल है । उसी प्रकार कोई भी जीव 'रागादि हेय हैं, मेरे नहीं हैं', इस प्रकार भेदविज्ञान नहीं जानता है; तब तक तो वह कर्म से बँधता है । और अन्य कोई जीव रागादि से भेदविज्ञान होने पर भी जितने अंश में रागादि का अनुभव करता है उतने अंश में वह भी बँधता ही है उसे भी रागादि के भेदविज्ञान का फल नहीं है । जो रागादि से भेदविज्ञान होने पर रागादि का त्याग करता है उसे भेदविज्ञान का फल है ऐसा जानना, वही कहा है । चक्षु से देखने का फल सर्पादि दोष का त्याग है । देखने पर भी सर्प के बिल में पड़ने वाले के नेत्र निरर्थक हैं । (वृ. द्र.सं. ३६ टी.)

३८ प्रश्न : आस्रव कितने प्रकार का है ?
उत्तर : आस्रव दो प्रकार का है' : (१) द्रव्य (२) भाव । (१) साम्परायिक आस्रव (२) ईर्यापथ आस्रव । (त.सू ६/५)  (१) शुभास्रव  (२) अशुभास्रव ।
	आस्रव तीन प्रकार का है : (१) वाचनिक (२) मानसिक (३) कायिक ।
	आस्रव चार प्रकार का है : (१) मिथ्यात्व (२) अविरति (३) कषाय (४) योग (रा.वा. १४) 
	आस्रव पाँच प्रकार का है- (१) हिंसा (२) असत्य (३) चोरी (४) कुशील (५) परिग्रह । (बा.अ.४७) (१) मिथ्यात्व (२) अविरति (३) प्रमाद (४) कषाय (५) योग । (वृ.द्र.सं. ३४ टी) राग, द्वेष, मोह, इन्द्रियाँ, संज्ञायें, गौरव और कषाय तथा मन, वचन, काय ये कर्म के आस्रव हैं । (मू.गा.७३०) पाँच इन्द्रिय, चार कषाय, पच्चीस क्रियायें, पाँच अव्रत ये सभी कर्म के आस्रव के कारण हैं । (वृ. द्र. सं. ३५ टी.)

३९ प्रश्न : बन्ध कितने प्रकार का होता है ?
उत्तर : बन्ध सामान्य की अपेक्षा एक है ।
	अथवा - शुभ और अशुभ के भेद से दो प्रकार का है । अथवा - द्रव्य, भाव और उभय के विकल्प से तीन प्रकार का है । अथवा - प्रकृति, स्थिति, अनुभाग और प्रदेश के भेद से चार प्रकार का है । अथवा -
मिथ्यादर्शन, अविरति, प्रमाद, कषाय और योग रूप बंध के पाँच कारणों के भेद से बन्ध पाँच प्रकार का है । 	अथवा - नाम, स्थापना, द्रव्य, क्षेत्र, काल और भाव की अपेक्षा बन्ध छह प्रकार का है ।
	अथवा - उपर्युक्त छह में एक भव और मिलाने से बन्ध सात प्रकार का हो जाता है । अथवा ज्ञानावरण, दर्शनावरण आदि आठ मूल प्रकृतियों के भेद से बन्ध आठ प्रकार का है । इस प्रकार कार्य-कारण की दृष्टि से बन्ध के संख्यात, असंख्यात और अनन्त विकल्प होते हें । (रा.वा. १४) एक-एक प्रकृति का प्रकृति बन्ध, स्थिति बन्ध, अनुभाग बन्ध और प्रदेश बन्ध, इस प्रकार चार तरह का बन्ध होता है । उनमें वह एक-एक बन्ध भी उत्कृष्ट, अनुत्कृष्ट, जघन्य और अजघन्य के भेद से चार प्रकार का होता है । इन सोलह भेदों के द्वारा सर्व एक सौ बीस ( १२०) प्रकृतियों को गुणित करने पर ( १२० x १६ = १९२०) अस्सी कम दो हजार बन्ध के भेद हो जाते हैं । (ध. पु. ६/२०२)

४० प्रश्न : संवर कितने प्रकार का होता है ?
उत्तर : संवर के भेद एक से लेकर एक सौ आठ तक हैं । तीन गुप्ति, पाँच समिति, दस धर्म, बारह अनुप्रेक्षा, बाईस परीषहजय, बारहतप, नव-प्रायश्चित्त, चार विनय, दस प्रकार की वैयावृत्य, पाँच प्रकार का स्वाध्याय, दो व्युत्सर्ग, दस प्रकार का धर्म ध्यान और चार प्रकार का शुक्ल ध्यान, ये एक सौ आठ भेद हैं । अथवा - निरोध्य और निरोधक की अपेक्षा संख्यात, असंख्यात आदि विकल्प भी हें । (रा.वा. १४)

४१ प्रश्न : निर्जरा के कितने भेद होते हैं ?
उत्तर : सामान्य से निर्जरा एक प्रकार की है ।
	यथाकाल और औपक्रमिक के भेद से निर्जरा दो प्रकार की है ।
	ज्ञानावरण आदि मूल कर्मप्रकृतियों की दृष्टि से निर्जरा आठ प्रकार की है । इस प्रकार कर्म के रस को क्षीण करने के विभिन्न प्रकारों की अपेक्षा संख्यात, असंख्यात और अनन्त भेद वाली भी निर्जरा है । (रा.वा. १४)

४२ प्रश्न : मोक्ष कितने प्रकार का होता है ?
उत्तर : मोक्ष दो प्रकार का है । (१) द्रव्य मोक्ष, (२) भावमोक्ष । (द्र.स. ३७) (१) परनि:श्रेयस (मोक्ष) (२) अपर मोक्ष । (आप्त प.टी. २) (१) व्यवहार मोक्ष (२) निश्चय मोक्ष ।
	मोक्ष तीन प्रकार का है -
(१) जीव मोक्ष (२) पुद्गल मोक्ष (३) जीव पुद्गल मोक्ष । (ध. १३/४८)
	सामान्यकी अपेक्षा मोक्ष एक ही प्रकार का है । द्रव्य, भाव और भोक्तव्य की दृष्टि से मोक्ष अनेक प्रकार का है । (रा.वा. १४)
………………………………………………………………………………………………………….
	1. संसार के किसी भी पदार्थ को जानने का क्रम निर्देश आदि से ही शुरू होता है । उदाहरण के लिए किसी के सामने कोई ऐसा पदार्थ रखा जावे जिसे उसने आज तक देखा नहीं है तो उस पदार्थ को देखते ही उसके मुख से सर्व-प्रथम यही निकलता है कि यह क्या है ? इस प्रश्न का उत्तर निर्देश देता है अर्थात् उस पदार्थ का नाम और स्वरूप बतलाता है । देखने वाले के मुख से दूसरा प्रश्न यह निकलता है कि यह पदार्थ किसका है ? अर्थात् इसका स्वामी कौन है ? इसका उत्तर स्वामित्व देता है । देखने वाले के मुख से तीसरा प्रश्न यह निकलता है कि पदार्थ कैसे बनता है ? इसका उत्तर साधन देता है। चौथा प्रश्न निकलता है कि कहाँ मिलता है ? इसका उत्तर अधिकरण देता है। पाँचवाँ प्रश्न होता है कि कब तक मिलता है ? इसका उत्तर स्थिति देती है और छठा प्रश्न होता है कि यह एक ही प्रकार का है या इसके अन्य प्रकार भी हैं ? इसका उत्तर विधान देता है ।
	कपड़े का एक व्यापारी कपड़ा खरीदने के लिए बाजार जाता है । कपड़े की दुकान पर पहुँचते ही उसका सबसे पहला प्रश्न होता हैं- कपड़ा है क्या? (सत्) दुकान में नमूने के लिए रखे हुए दो-चार थानों को देखकर वह दूसरा प्रश्न करता है- कितना है? (संख्या) दुकानदार कहता है, बहुत है । व्यापारी पूछता है, कहाँ रखा है ? कपड़े का क्षेत्र क्या है ? दुकानदार गोदाम में जाकर माल दिखाता है (क्षेत्र) । व्यापारी कपड़े से भरे हुए गोदाम को देखकर पूछता है-  भाई! यह इतना माल कहाँ से आता है और कहाँ खपता है ? दुकानदार कपड़े आने के तथा खपने के स्थान बतलाता है (स्पर्शन) । व्यापारी पूछता है कि माल कब तक मिलता रहेगा- दुकान कब तक खुली रहती है ? दुकानदार दुकान का समय बतलाता है (काल) । व्यापारी पूछता है यदि अभी माल न उठा सकूँ तो कितने दिन बाद मिलेगा ? दुकानदार दूसरे माह का कोटा मिलने का समय बताता है (अन्तर) । व्यापारी पूछता है कौनसा माल किस श्रेणी का है ? दुकानदार कपड़े की श्रेणी विशेषता बतलाता है ? (भाव) व्यापारी इच्छानुसार माल निकलवा कर अलग रखवाता जाता है, पीछे दुकानदार माल संभालकर परचे पर नोट करता है, कौन कपड़ा कितना कम और अधिक है (अल्पबहुत्व) । (तत्वार्थसार प्रस्तावना)
