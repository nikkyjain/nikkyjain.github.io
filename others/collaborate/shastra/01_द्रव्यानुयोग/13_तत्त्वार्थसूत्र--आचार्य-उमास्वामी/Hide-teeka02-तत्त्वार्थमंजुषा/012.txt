प्रत्यक्षं - अन्यत् ।
(अन्यत्) शेष बचे हुए ज्ञान (प्रत्यक्ष) प्रत्यक्ष हैं ।
अर्थ - शेष' बचे हुए अवधि, मन:पर्यय एवं केवलज्ञान प्रत्यक्ष हैं ।

१ प्रश्न : प्रत्यक्षज्ञान किसे कहते हैं ?
उत्तर : इन्द्रिय और मन की अपेक्षा बिना व्यभिचार रहित जो साकार ग्रहण होता है उसे प्रत्यक्षज्ञान कहते हैं । अतीन्द्रिय, अव्यभिचारी और साकार ग्रहण करने वाला ज्ञान प्रत्यक्ष कहलाता है ।
अतीन्द्रिय - पाँच इन्द्रिय और मन की सहायता रहित होने वाला अतीन्द्रिय कहलाता है ।
अव्यभिचारी - अतत् को तत् रूप ग्रहण करने वाला ज्ञान व्यभिचारी है। व्यभिचार का नहीं होना  अव्यभिचारी है ।
साकार - आकार का अर्थ विकल्प या भेद है । जो आकार के साथ है वह साकार है । (रा.वा.१)
जो 'अक्ष्णोति' जगत् के सम्पूर्ण पदार्थों को प्रत्यक्ष करता है वह अक्ष-आत्मा जो प्रक्षीणावरण या क्षयोपशम प्राप्त आत्म-मात्र की अपेक्षा से होता है वह प्रत्यक्ष है । प्रत्यक्ष का यह व्युत्पत्ति अर्थ करने से इन्द्रिय और मन रूप पर की अपेक्षा की निवृत्ति हो जाती है । (रा.वा.२)
	विशद प्रतिभास को प्रत्यक्ष कहते हैं । जिस प्रमाणभूत ज्ञान का प्रतिभास विशद हो वह ज्ञान प्रत्यक्ष है । (न्या.दी.२/१)
	स्पष्ट और सविकल्प (व्यभिचार आदि दोष रहित) होकर सामान्य रूप द्रव्य और विशेष रूप पर्याय अर्थों को तथा अपने स्वरूप को जानना ही प्रत्यक्ष का लक्षण है । (न्या.वि.१/५७)
यदि मात्र जीव के द्वारा ही जाना जाये तो वह ज्ञान प्रत्यक्ष हे । (प्र.सा.५८)

२ प्रश्न : ये ज्ञान अतीन्द्रिय कैसे कहे गये हैं ?
उत्तर : यदि यह ज्ञान (प्रत्यक्ष ज्ञान) इन्द्रियजन्य हो तो सम्पूर्ण पदार्थों को जानने वाला नहीं हो सकता है, क्योंकि इन्द्रियाँ अपने योग्य विषय में ही ज्ञान को उत्पन्न कर सकती हैं और सूक्ष्मादि पदार्थ इन्द्रियों के योग्य विषय नहीं हैं । अत: वह सम्पूर्ण पदार्थ विषयक ज्ञान अतीन्द्रिय ही है । इस प्रकार अतीन्द्रिय केवलज्ञान अरहन्त के ही है, यह सिद्ध हो गया । और उनके वचनों का प्रमाण होने से उनके द्वारा प्रतिपादित अतीन्द्रिय अवधि और मनःपर्यय ज्ञान भी सिद्ध हो गये । इस तरह अतीन्द्रिय प्रत्यक्ष है उसके मानने में कोई दोष या बाधा नहीं है । (न्या.दी.२/२३-२८)

३ प्रश्न : प्रत्यक्ष ज्ञान किन -किन पदार्थों को जानता है ?
उत्तर : देखने वाले का जो ज्ञान अमूर्त्त, मूर्त्त में भी अतीन्द्रिय, प्रच्छन्न, संपूर्ण तथा स्व और पर को जानता है वह ज्ञान प्रत्यक्ष है । अर्थात् प्रत्यक्ष ज्ञान अमूर्तादि पदार्थों को जानता है ।
<ul><li>अमूर्त्त- अमूर्त्त-अतीन्द्रिय, निरुपराग, सदानन्द, एक सुख स्वभाव वाले परमात्म द्रव्य प्रभूति सर्व अमूर्त्त द्रव्य समूह ।
<li>मूर्त्त- मूर्त्त पुद्गल द्रव्यों में जो अतीन्द्रिय पुद्गल परमाणु आदि को जानता है ।
<li>प्रच्छन्न - (१) द्रव्य प्रच्छन्न (२) क्षेत्र प्रच्छन्न (३) काल प्रच्छन्न (४) भाव प्रच्छन्न ।</ul>
(१) द्रव्य प्रच्छन्न - कालाणु आदि द्रव्य रूप से प्रच्छन्न हैं ।
(२) क्षेत्र प्रच्छन्न - व्यवहित-अन्तरित-सूक्ष्म, अलोकाकाश के प्रदेशों से लेकर (अन्य द्रव्यों के प्रदेश) क्षेत्र प्रच्छन्न है ।
(३) काल प्रच्छन्न - निर्विकार परमानंद स्व सुख स्वाद रूप से परिणत परमात्मा के वर्तमान समयवर्ती परिणामों से लेकर जो संपूर्ण द्रव्यों के वर्तमान समयवर्ती परिणाम ये काल रूप से प्रच्छन्न हैं ।
(४) भाव प्रच्छन्न - उन्हीं परमात्मा की सिद्ध रूप शुद्ध व्यंजन पर्याय और शेष द्रव्यों की जो यथासंभव व्यंजन पर्यायें उनमें गर्भित प्रतिसमय होने वाली षट प्रकार हानिवृद्धि रूप अर्थपर्याय भावप्रच्छन्न कही गई है । ये ज्ञेय स्वद्रव्यगत और अन्य परद्रव्यगत हैं । उन ज्ञेयों को जानने वाले प्रत्यक्ष ज्ञान हैं । (प्र.सा.ता.५६)

४ प्रश्न : विशद प्रतिभासत्व किसे कहते हैं ?
उत्तर : ज्ञानावरण कर्म के सर्वथा क्षय से अथवा विशेष क्षयोपशम से उत्पन्न होने वाली और शब्द तथा अनुमानादि प्रमाणों से नहीं हो सकनेवाली जो अनुभवसिद्ध निर्मलता है वही निर्मलता विशद प्रतिभासत्व है । किसी प्रामाणिक पुरुष के 'अग्नि' है इस प्रकार के वचन से और यह प्रदेश अग्निवाला है क्योंकि धुआं है, इस प्रकार के धूमादि लिंग से उत्पन्न हुए ज्ञान की अपेक्षा 'यह अग्नि है' इस प्रकार के उत्पन्न इन्द्रिय ज्ञान में विशेषता देखी जाती है । वही विशेषता निर्मलता, विशदता और स्पष्टता आदि शब्दों द्वारा कही जाती है । (न्या.दी.२/२)

५ प्रश्न : प्रत्यक्ष ज्ञान के अतीन्द्रिय आदि विशेषण क्यों दिये हैं ?
उत्तर : मति और श्रुतज्ञान का निषेध करने के लिए अतीन्द्रिय विशेषण दिया है । विभंगावधि का निराकरण करने के लिए अव्यभिचारी विशेषण दिया है । तथा अवधिदर्शन तथा केवलदर्शन का निराकरण करने के लिए साकार ग्रहण विशेषण दिया है । (रा.वा.११)

६ प्रश्न : प्रत्यक्ष ज्ञान कितने प्रकार का होता है ?
उत्तर : प्रत्यक्षज्ञान दो प्रकार का होता है-
(१) सांव्यवहारिक प्रत्यक्ष (२) पारमार्थिक प्रत्यक्ष । (न्या.दी.२/११)

७ प्रश्न : सांव्यवहारिक प्रत्यक्ष किसे कहते हैं ?
उत्तर : स्पर्शनादि इन्द्रिय और मन की सहायता से होने वाले एकदेश विशद ज्ञान को सांव्यवहारिक प्रत्यक्ष कहते हैं । (प.मु.२/५)
	जो समीचीन व्यवहार है वह सांव्यवहारिक प्रत्यक्ष है । संव्यवहार का लक्षण प्रवृत्ति-निवृत्ति रूप है, संव्यवहार में जो हो सो सांव्यवहारिक प्रत्यक्ष है जैसे यह घट का रूप मैंने देखा आदि । (द्र.सं.५ टी.)
जो ज्ञान एकदेश, स्पष्ट, कुछ निर्मल है वह सांव्यवहारिक प्रत्यक्ष है । यह ज्ञान लोकव्यवहार में प्रत्यक्ष प्रसिद्ध है इसलिए सांव्यवहारिक प्रत्यक्ष कहा जाता है। यह सांव्यवहारिक प्रत्यक्ष अमुख्य (गौण) रूप से प्रत्यक्ष है,क्योंकि उपचार से सिद्ध होता है। वास्तव में,परोक्ष ही है क्योंकि मतिज्ञान है।(न्या.दी.२/११-१२)

८ प्रश्न : पारमार्थिक प्रत्यक्ष किसे कहते हैं ?
उत्तर : पारमार्थिक प्रत्यक्ष - सम्पूर्ण रूप से प्रत्यक्षज्ञान को पारमार्थिक प्रत्यक्ष कहते हैं, जो ज्ञान सम्पूर्ण प्रकार से निर्मल है वह पारमार्थिक प्रत्यक्ष है । उसी को मुख्य प्रत्यक्ष कहते हैं । (न्या.दी.२/१३)

९ प्रश्न : सांव्यवहारिक एवं पारमार्थिक प्रत्यक्ष कितने-कितने प्रकार के हैं ? 
उत्तर : सांव्यवहारिक प्रत्यक्ष के चार भेद हैं-
	अवग्रह, ईहा, अवाय और धारणा । इनका विशेष वर्णन सूत्र १५-१६ में है । पारमार्थिक प्रत्यक्ष दो प्रकार का है- (१) देशप्रत्यक्ष (२) सर्वप्रत्यक्ष । (जम्बू प.१३/४७-४८)
(१) विकल प्रत्यक्ष (२) सकल प्रत्यक्ष । (ध.९/१४२)

१० प्रश्न : विकल प्रत्यक्ष किसे कहते हैं ?
उत्तर : कुछ पदार्थों को विषय करने वाला ज्ञान विकल प्रत्यक्ष है । (न्या.दी.२/१३) जो ज्ञान, द्रव्य, क्षेत्र, काल, भाव में परिमित तथा बहुत प्रकार के भेद-प्रभेदों से युक्त है, वह विकल प्रत्यक्ष है । (जम्बू द्वी.१३/५०)

११ प्रश्न : सकल प्रत्यक्ष किसे कहते हैं ?
उत्तर : सकल प्रत्यक्ष क्षायिक, एक-अनंत, त्रिकालवर्ती समस्त पदार्थों को ग्रहण करने में समर्थ, बाधारहित और नित्य कहा गया है । (ज.प.१३/४१) समस्त द्रव्यों और उनकी समस्त पर्यायों को जानने वाले ज्ञान को सकल प्रत्यक्ष कहते हैं । (न्या.दी.२/१४)

१२ प्रश्न : कौनसे ज्ञान सकलप्रत्यक्ष एवं कौन से विकल प्रत्यक्ष हैं ?
उत्तर : केवलज्ञान सकल प्रत्यक्ष है, क्योंकि वह त्रिकालविषयक समस्त पदार्थों को विषय करने वाला अतीन्द्रिय, अक्रमवर्ती, व्यवधान से रहित और आत्मा एवं पदार्थ की समीपता मात्र से प्रवृत्त होने वाला है । (ध.९/१४२) अवधि और मनःपर्यय ज्ञान विकल प्रत्यक्ष हैं क्योंकि उनमें सकल प्रत्यक्ष का लक्षण नहीं पाया जाता है । (यह ज्ञान विनश्वर है तथा मूर्त्त पदार्थों में भी इसकी पूर्ण प्रवृत्ति नहीं देखी जाती है ।) (ध.९/१४३)

१३ प्रश्न : केवलज्ञान को पारमार्थिक प्रत्यक्ष कहना ठीक है, परन्तु अवधि व मन:पर्यय पारमार्थिक प्रत्यक्ष कैसे हो सकते हैं क्योंकि ये दोनों विकल प्रत्यक्ष हैं?
उत्तर : ऐसा कहना ठीक नहीं है क्योंकि सकलपना और विकलपना यहाँ विषय की अपेक्षा है स्वरूप की अपेक्षा नहीं । स्पष्टीकरण - चूंकि केवलज्ञान समस्त द्रव्यों और पर्यायों को विषय करने वाला है - इसलिए सकलप्रत्यक्ष कहा जाता है । परन्तु अवधि और मनःपर्यय ज्ञान कुछ पदार्थों को विषय करते हैं इसलिए वे विकल कहे जाते हैं । लेकिन इतने से उनमें पारमार्थिकता की हानि नहीं होती । क्योंकि पारमार्थिकता का कारण सकलार्थविषयता नहीं है, पूर्ण निर्मलता है और वह पूर्ण निर्मलता-केवलज्ञान की तरह अवधि और मनःपर्यय ज्ञान में भी अपने विषय में विद्यमान है। इसलिए वे दोनों भी पारमार्थिक ही हैं। (न्या.दी.२/१६)

१४ प्रश्न : इन्द्रियज्ञान को प्रत्यक्ष मानने में क्या हानि है ?
उत्तर : इन्द्रियज्ञान क्रो प्रत्यक्ष मान लेने पर आप्त के प्रत्यक्ष ज्ञान का अभाव प्राप्त होता है क्योंकि आप्त के इन्द्रियपूर्वक ज्ञान नहीं होता है । कदाचित् उनके इन्द्रियपूर्वक ज्ञान माना जाता है तो उनके सर्वज्ञता नहीं रहती । तथा मन के प्रयत्न से उनके ज्ञान की उत्पत्ति मानने पर भी उनके सर्वज्ञता का अभाव ही होता है । इसका विवरण १०वें सूत्र में कर दिया गया है । (रा.वा.६)

१५ प्रश्न : शब्दात्मक एवं अभ्यन्तर में होने वाला विकल्पात्मक ज्ञान कौनसे ज्ञान में आता है ?
उत्तर : शब्दात्मक श्रुतज्ञान है, वह तो परोक्ष है ही, तथा स्वर्ग, मोक्ष आदि बाह्य विषयों का बोध कराने वाला विकल्परूप जो ज्ञान है वह भी परोक्ष है और जो अभ्यन्तर में सुख-दुःख विकल्परूप मैं हूँ अथवा मैं अनन्त ज्ञान आदि रूप हूँ इत्यादि ज्ञान है, वह ईषत् परोक्ष है । तथा जो निश्चय भावश्रुत ज्ञान है वह शुद्ध आत्मा के अभिमुख होने से सुखसंवित्ति-सुखानुभव स्वरूप है और वह निज आत्मज्ञान के आकार से सविकल्प है तो भी इन्द्रिय तथा मन से उत्पन्न जो रागादि विकल्प समूह हैं उनसे रहित होने के कारण निर्विकल्प है और अभेदनय से वही ज्ञान आत्म शब्द से कहा जाता है तथा वह वीतराग सम्यक् चारित्र के बिना नहीं होता, वह ज्ञान यद्यपि केवलज्ञान की अपेक्षा परोक्ष है तथापि संसारियों के क्षायिक ज्ञान का अभाव होने से क्षायोपशमिक होने पर भी प्रत्यक्ष कहलाता है । (द्र.सं ५ टी.)

१६ प्रश्न : सूत्र '११' में मतिश्रुत को परोक्ष कहा है फिर श्रुतज्ञान प्रत्यक्ष कैसे हो सकता है ?
उत्तर : सूत्र ग्यारहवें में जो श्रुत को परोक्ष कहा है सो उत्सर्ग व्याख्यान है और 'भावश्रुत ज्ञान प्रत्यक्ष है ' यह अपवाद की अपेक्षा कथन है । यदि उत्सर्ग का कथन न होता तो तत्वार्थसूत्र में मतिज्ञान परोक्ष कैसे कहा जाता? और यदि वह सूत्र में परोक्ष ही कहा गया है तो तर्कशास्त्र में सांव्यवहारिक प्रत्यक्ष कैसे हुआ? इसलिए जैसे अपवाद व्याख्यान से परोक्षरूप मतिज्ञान को भी सांव्यवहारिक प्रत्यक्ष कहा है वैसे ही अपने आत्मा के सम्मुख जो भावश्रुत ज्ञान है वह परोक्ष है तो भी प्रत्यक्ष कहा जाता है । यदि एकान्त से ये मति-श्रुत दोनों परोक्ष ही हो तो सुख-दुख आदि जो स्वसंवेदन-स्वानुभव है वह भी परोक्ष ही होगा । किन्तु वह स्वसंवेदन परोक्ष नहीं है । (द्रं.सं.५ टी.)

१७ प्रश्न : जब तीन ज्ञान प्रत्यक्ष हैं तो सूत्र में 'अन्यानि प्रत्यक्षाणि' इस प्रकार बहुवचन क्यों नहीं कहा ?
उत्तर : 'ज्ञानं एवं प्रमाणं' ऐसे एक वचनान्त दो पदों की पूर्व सूत्रों से अनुवृत्ति हो रही है । इस कारण परोक्ष से बचे हुए अवधि आदि ज्ञानों का समूह प्रत्यक्ष ज्ञान है, सामान्य का आश्रय लेनेसे ही इष्ट की सिद्धि हो जाती है तथा ग्रन्थ के गौरव का भी परिहार हो जाता है । (श्लो.३/१७३)
