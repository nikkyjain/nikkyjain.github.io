नाम - स्थापना - द्रव्य - भावत: तत् - न्यास: ।
(नामस्थापनाद्रव्यभावत:) नाम, स्थापना, द्रव्य और भाव से (तत् तेषां) उन जीवादि पदार्थों का (न्यास:) निक्षेप करना चाहिए ।

अर्थ - नाम से, स्थापना से, द्रव्य से और भाव से उन जीवादि पदार्थों का कथन करना चाहिए ।

<b>नाम</b> - निमित्तान्तर की अपेक्षा बिना जो संज्ञा कर्म है वह नाम है ।
<b>स्थापना</b> - 'यह वह है' इस प्रकार के सम्बन्धत्व से अन्य की व्यवस्थापना करना स्थापना है ।
<b>द्रव्य</b> - अनागत परिणाम विशेष के प्रति अभिमुख को द्रव्य कहते हैं ।
<b>भाव</b> - वर्तमान पर्याय से विशिष्ट द्रव्य को भाव कहते हैं । (रा.वा. २-८)

१. प्रश्न : यह सूत्र किसलिए कहा गया है ?
उत्तर : संज्ञा, स्वलक्षण आदि के द्वारा उपदिष्ट जीवादि तत्त्वों के संव्यवहार के लिए तथा व्यभिचार की निवृत्ति के लिए निक्षेप प्रक्रिया का निरूपण इस सूत्र द्वारा किया गया है । (रा.वा.उ ५) इस प्रकार पहले जो सम्यग्दर्शन आदि और जीवादि पदार्थ कहे हैं उनका शब्द प्रयोग करते समय विवक्षा भेद से जो गड़बड़ी होना सम्भव है उसको दूर करने के लिए यह सूत्र कहा गया है । (सर्वा. २१)

२. प्रश्न : निक्षेप किसे कहते हैं ?
उत्तर : अर्थ (पदार्थ) के निरीक्षण करने के उपाय को निक्षेप कहते हैं (ति.प. १/८२-८३) 
	नामादि के द्वारा वस्तु में भेद करने के उपाय को न्यास या निक्षेप कहते हैं (ध. १/११) संशय, विपर्यय और अनध्यवसाय में अवस्थित वस्तु को उनसे निकालकर जो निश्चय में क्षेपण करता है उसे निक्षेप कहते हैं । अर्थात् जो अनिर्णीत वस्तु का नामादि के द्वारा निर्णय करावे, उसे निक्षेप कहते हैं । ( ध. ४/२) अथवा, बाहरी पदार्थ के विकल्प को निक्षेप कहते हैं । (ध. ४/२) अप्रकृत का निराकरण करके प्रकृत का निरूपण करने वाला निक्षेप है । (ध. १/१४१) प्रमाण या नय का आरोपण या निक्षेप नाम, स्थापना आदि रूप चार प्रकारों से होता है । यही निक्षेप की व्युत्पत्ति है । ( आ.प. १८३) मुक्तिमार्ग से प्रयोजनवश जो वस्तु को नाम आदि चार भेदों में क्षेपण करे उसे आगम में निक्षेप कहा जाता है । (न.च.वृ. २७०) किस शब्द का क्या अर्थ है, यह जिस विधि के द्वारा विस्तार से बताया जाता है, वह निक्षेप विधि है । (सर्वा. २२)

३. प्रश्न : निक्षेप कितने प्रकार के होते हैं ?
उत्तर : निक्षेप सामान्य से चार प्रकार के होते हैं-
	नाम निक्षेप, स्थापना निक्षेप, द्रव्य निक्षेप और भाव निक्षेप । अनन्त पदार्थों के अनन्त निक्षेप विस्तार से होते हैं परन्तु उन सब का संक्षेप से चार में अन्तर्भाव होता है अर्थात् संक्षेप से निक्षेप चार होते हैं और विस्तार से अनन्त निक्षेप होते हैं । (श्लो.पु. २/२८३)

४. प्रश्न : निक्षेपों का कथन क्यों करना चाहिए ?
उत्तर : अप्रकृत विषय का निराकरण करने के लिए, प्रकृत विषय का प्ररूपण करने के लिए (संशय का निराकरण करने के लिए और तत्त्वार्थों का निश्चय करने के लिए) निक्षेपों का कथन करना चाहिए । (सर्वा- २२)
श्रोता तीन प्रकार के होते हैं - 
(१) अव्युत्पन्न श्रोता (२) सम्पूर्ण विवक्षित पदार्थों को जानने वाला श्रोता (३) एकदेश विवक्षित पदार्थ को जानने वाला श्रोता ।
	अव्युत्पन्न श्रोता यदि पर्याय का अर्थी है तो उसे प्रकृत विषय की व्युत्पत्ति के द्वारा अप्रकृत विषय के निराकरण के लिए निक्षेप का कथन करना चाहिए । यदि वह श्रोता द्रव्य का अर्थी है तो भी प्रकृत प्ररूपण के लिए सम्पूर्ण निक्षेप कहे जाते हैं । दूसरी व तीसरी जाति के श्रोताओं को यदि संदेह हो तो उनके सन्देह को दूर करने के लिए अथवा यदि उन्हें विपर्यय ज्ञान हो तो प्रकृत वस्तु के निर्णय के लिए सम्पूर्ण निक्षेपों का कथन किया जाता है । (ध. १/३०-३१) नय, प्रमाण तथा निक्षेप से अर्थ का निरीक्षण करना चाहिए । इस प्रकार आचार्य परम्परा से प्राप्त न्याय को मन से अवधारण करके पूर्व आचार्यों के आचार का अनुसरण करना रत्नत्रय का कारण है । (ति.प. १/८२-८४)

५. प्रश्न : निक्षेपों का कथन नहीं करने से क्या हानि है ?
उत्तर : जो नय और प्रमाण तथा निक्षेप से अर्थ का निरीक्षण नहीं करता है उसको अयुक्त पदार्थ युक्त और युक्त पदार्थ अयुक्त ही प्रतीत होता है । (ति.प. १/८२) निक्षेपों को छोडकर वर्णन किया गया सिद्धान्त संभव है कि वक्ता और श्रोता दोनों को कुमार्ग में ले जावे, इसलिए भी निक्षेपों का कथन करना चाहिए । (ध. ३/१२६) द्रव्य विविध स्वभाव वाला है । उनमें से जिस-जिस स्वभाव रूप से वह, ध्येय होता है, उस-उसके निमित्त ही एक द्रव्य को नामादि चार भेद रूप कर दिया जाता है जो निक्षेप, नय और प्रमाण को जानकर तत्त्व को भाते हैं वे तथ्य-तत्त्वमार्ग में संलग्न होकर तथ्य तत्त्व को प्राप्त करते हैं । जो व्यक्ति गुण व पर्यायों के लक्षण, उनके स्वभाव, निक्षेप, नय व प्रमाण को जानता है वही सर्व विशेषों से युक्त द्रव्य-स्वभाव को जानता है । (न.च.वृ. २७१-२८३)

६. प्रश्न : नाम निक्षेप किसे कहते हैं ?
उत्तर : निमित्तान्तर-जाति, द्रव्य, गुण और क्रिया आदि की अपेक्षा के बिना की जाने वाली संज्ञा नाम है । जैसे परमैश्वर्य रूप इन्दन क्रिया की अपेक्षा न करके किसी का भी 'इन्द्र' नाम रखना । वैसे ही जीवन क्रिया की और तत्त्व श्रद्धान रूप क्रिया की अपेक्षा न करके किसी का जीव एवं सम्यग्दर्शन नाम रखना नाम निक्षेप है । (रा .वा. २) संज्ञा के अनुसार गुणरहित (जिसमें गुण नहीं है) वस्तु में व्यवहार के लिए अपनी इच्छा से की गई संज्ञा को नाम निक्षेप कहते हैं । (सर्वा. २२)

७. प्रश्न : नाम निक्षेप में संज्ञा के कितने निमित्त होते हैं ? 
उत्तर : नाम निक्षेप में संज्ञा के चार निमित्त होते हैं -
	(१) जाति (२) द्रव्य (३) गुण (४) क्रिया
जाति निमित्तक नाम - तद्भव और सादृश्य लक्षण वाले सामान्य को जाति कहते हैं । जैसे-गौ, मनुष्य, घट, पट आदि जाति निमित्तक नाम हैं ।
द्रव्य निमित्तक नाम - द्रव्य निमित्तक नाम के दो भेद हैं -
	(१) संयोग द्रव्य निमित्तक नाम (२) समवाय द्रव्य निमित्तक नाम ।
	संयोग द्रव्य निमित्तक नाम - दण्डी, छत्री इत्यादि संयोग द्रव्यनिमित्तक नाम है क्योंकि स्वतन्त्र सत्ता रखने वाले दण्ड आदि के संयोग से दण्डी आदि नाम व्यवहार में आते हैं ।
	समवाय निमित्तक नाम - गलगण्ड, काना, कुबड़ा आदि समवाय द्रव्य निमित्तक नाम है, क्योंकि जिसके लिए 'गलगण्ड' इस नाम का उपयोग किया गया है उससे गले का गण्ड भिन्न सत्ता वाला द्रव्य नहीं है ।
गुण निमित्तक नाम - कृष्ण, रुधिर इत्यादि गुण निमित्तक नाम हैं, क्योंकि कृष्ण आदि गुणों के निमित्त से उन गुण वाले द्रव्यों में ये नाम व्यवहार में आते हैं ।
क्रिया निमित्तक नाम - गायक, नर्तक इत्यादि क्रिया निमित्तक नाम हैं, क्योंकि गाना, नाचना आदि क्रियाओं के निमित्त से गायक नर्तक आदि नाम व्यवहार में आते हैं । इस प्रकार जाति आदि इन चार निमित्तों को छोड्कर संज्ञा की प्रवृत्ति में अन्य कोई निमित्त नहीं है । (ध. १/१८-१९)

८. प्रश्न : स्थापना निक्षेप किसे कहते हैं ?
उत्तर : काष्ठ कर्म, पुस्तकर्म, चित्रकर्म, अक्ष-निक्षेप आदि में 'यह वह है' इस प्रकार स्थापित करने को स्थापना कहते हैं । (सर्वा. २२)
	कर लिया गया है नाम निक्षेप या संज्ञाकरण जिसका ऐसी वस्तु की उन वास्तविक धर्मों के अध्यारोप से 'यह वही है' ऐसी प्रतिष्ठा करना स्थापना निक्षेप माना गया है । (श्लो.पु. २/२६३)
	'यह वह है' इस प्रकार के सम्बंधत्व से अन्य की व्यवस्थापना करना स्थापना निक्षेप है । यथा-परमैश्वर्य लक्षण वाला जो शचीपति इन्द्र है । 'वह यह है' इस प्रकार अन्य वस्तु को किसी पदार्थ में प्रतिनिधित्व करना स्थापना है । (रा.वा. २)

९. प्रश्न : स्थापना निक्षेप कितने प्रकार का होता है ?
उत्तर : स्थापना निक्षेप दो प्रकार का होता है -
(१) साकार स्थापना (२) निराकार स्थापना (गो.क.जी. ५१)
(१) सद्भाव स्थापना (२) असद्भाव स्थापना (श्लो. २/२६३) अथवा
(१) साकार स्थापना (२) अनाकार स्थापना (न.च.वृ. २७४) अथवा 
	जो स्थापनाकृति है वह काष्ठकर्मों में अथवा चित्रकर्मों में अथवा पोत कर्मों में, अथवा लेप्यकर्मों में अथवा लयनकर्मों में, अथवा शैलकर्मों में, अथवा गृह कर्मों में, अथवा भित्तिकर्मों में अथवा दन्तकर्मों में अथवा भेंडकर्मों में, अथवा अक्ष या वराटक (कौड़ी व शतरंज का पासा) तथा इनको आदि लेकर अन्य भी जो 'कृति' इस प्रकार स्थापना में स्थापित की जाती है, वह सब स्थापनाकृति कही जाती है । ( ध. १/२४८)

१०. प्रश्न : तदाकार एवं अतदाकार स्थापना किसे कहते हैं ?
उत्तर : <b>साकार स्थापना</b> - इन्द्राकार प्रतिमा में 'यह इन्द्र है' ऐसी स्थापना करना साकार स्थापना है । कृत्रिम-अकृत्रिम प्रतिबिम्बों में अर्हन्त की स्थापना साकार स्थापना है । (न.च. २७४)
<b>निराकार स्थापना</b> - अक्ष निक्षेप (शतरंज के मोहरों) में 'यह वह है' ऐसी कल्पना निराकार स्थापना है । क्षायिक गुणों में अर्हन्त की स्थापना को निराकार स्थापना कहते हैं । (न.च. २७४)

११. प्रश्न : सद्भाव एवं असद्भाव स्थापना किसे कहते हैं ?
उत्तर : भाव निक्षेप के द्वारा कहे गये अर्थात् वास्तविक पर्याय से परिणत इन्द्र आदि के समान बनी हुई काष्ठ आदि की प्रतिमा में इन्द्रादि की स्थापना करना सद्भाव स्थापना है । (श्लो. २/२६३)
	बुद्धि के द्वारा स्थापित किया जाने वाला जो पदार्थ वर्ण और आकार आदि के द्वारा अन्य पदार्थ का अनुकरण करता है उसकी सद्भाव स्थापना यह संज्ञा है । ( ध. १३/४२)
	असद्भाव स्थापना - मुख्य आकारों से शून्य केवल वस्तु में 'यह वही है' ऐसी स्थापना कर लेना असद्भाव स्थापना है क्योंकि पदार्थ को देखने वाले जीव का भी दूसरों के उपदेश से ही 'यह वही है' ऐसा समीचीन ज्ञान होता है । (श्लो. पु. २/२६३) और जो असदृश (वर्णाकार आदि से सदृश नहीं है) वह असद्भाव स्थापना है । (ध. १३/४८)

१२. प्रश्न : नाम निक्षेप एवं स्थापना निक्षेप में क्या अन्तर है ?
उत्तर : यद्यपि नाम और स्थापना दोनों निक्षेपों में संज्ञा रखी जाती है, बिना नाम रखे स्थापना हो ही नहीं सकती; तो भी स्थापित अर्हन्त, इन्द्र, स्कन्द और ईश्वर आदि की प्रतिमाओं में मनुष्य की जिस प्रकार की पूजा,  आदर और अनुग्रह की अभिलाषा होती है, उस प्रकार केवल नाम में नहीं होती, अत: इन दोनों में अन्तर है । (रा.वा. १२) जैसे - ब्राह्मण मनुष्य अवश्य होता है; क्योंकि, ब्राह्मण में मनुष्य जातिरूप सामान्य अवश्य पाया जाता है; पर मनुष्य ब्राह्मण हो न भी हो, क्योंकि मनुष्य के ब्राह्मण जाति आदि पर्यायात्मकपना नहीं देखा जाता । इसी प्रकार स्थापना तो नाम अवश्य होगी, क्योंकि बिना नामकरण के स्थापना नहीं होती; परन्तु जिसका नाम रखा है उसकी स्थापना हो भी, न भी हो, क्योंकि नामवाले पदार्थों में स्थापनायुक्तपना व स्थापनारहितपना दोनों देखे जाते हैं । (रा.वा. २३)
	नाम में धर्म का उपचार करना नामनिक्षेप है, और जहाँ उस धर्म की स्थापना की जाती है, वह स्थापना निक्षेप है । इस प्रकार धर्म के विषय में भी नाम और स्थापना की अविशेषता अर्थात् एकता सिद्ध नहीं होती । (ध. ५/१८६)

१३. प्रश्न : द्रव्य निक्षेप किसे कहते हैं ?
उत्तर : आगामी पर्याय की योग्यता वाले उस पदार्थ को द्रव्य कहते हैं अथवा अतद्भाव को द्रव्य कहते हैं । जैसे इन्द्र की प्रतिमा बनाने के लिए काठ को इन्द्र प्रतिमा रूप पर्याय के प्रति सन्मुख होने से इन्द्र कहना, उसी प्रकार जीव पर्याय या सम्यग्दर्शन पर्याय के प्रति अभिमुख द्रव्य जीव या द्रव्य सम्यग्दर्शन कहा जायेगा । (रा.वा. ३-४) आगे होने वाली पर्याय को ग्रहण करने के सम्मुख हुए द्रव्य को द्रव्य निक्षेप कहते हैं अथवा- वर्तमान पर्याय की विवक्षा से रहित द्रव्य को द्रव्य-निक्षेप कहते हैं । (ध. पु. १/२१)

१४. प्रश्न : आत्मा सदैव जीव पर्याय से युक्त रहता है अत: उसे जीव पर्याय के सम्मुख कहना कैसे सम्भव है ?
उत्तर : यह कोई दोष नहीं है क्योंकि मनुष्य जीवादि विशेष की अपेक्षा से यह व्यपदेश है, जैसे मनुष्य पर्याय के सम्मुख होने वाले देव को मनुष्य कहना । (रा.वा. ४)

१५. प्रश्न : द्रव्य निक्षेप कितने प्रकार का होता है ?
उत्तर : द्रव्य निक्षेप दो प्रकार का होता है-
(१) आगम द्रव्य निक्षेप (२) नोआगम द्रव्य निक्षेप ।
आगम द्रव्य निक्षेप - जो जीवद्रव्य का वर्णन करने वाले शास्त्र का अभ्यासी तो है परन्तु वर्तमान में उसका उपयोग शास्त्र के प्रति नहीं है वह आगमद्रव्य जीव है । इसी प्रकार जो पुरुष सम्यग्दर्शन का वर्णन करने वाले शास्त्र का जानकार तो है परन्तु तत्काल तत्विषयक उपयोग से रहित है वह आगम द्रव्य सम्यग्दर्शन है।
नोआगम द्रव्य निक्षेप - नो आगम द्रव्य ज्ञायक शरीर, भावी एवं तद्व्यतिरिक्त के भेद से तीन प्रकार का है । इनका लक्षण, उत्तरोत्तर भेद आदि आगम से जानने चाहिए । (रा.वा. ६-७)

१६. प्रश्न : भाव निक्षेप किसे कहते हैं ?
उत्तर : वर्तमान उस-उस पर्याय से विशिष्ट द्रव्य को भाव-निक्षेप कहते हैं, वर्तमान जीवन पर्याय से उपलक्षित द्रव्य भावजीव है । सम्यग्दर्शन पर्याय से उपलक्षित जीव भाव सम्यग्दृष्टि है, जैसे इन्द्र नाम कर्म से अपादित इन्दन क्रिया पर्याय से परिणत आत्मा भाव इन्द्र है । (रा.वा. ८)

निक्षेप :--
नाम :- जाति, द्रव्य, गुण, क्रिया
स्थापना :- साकार, अनाकार 	 		
द्रव्य :- आगम, नोआगम
भाव :- आगम, नोआगम

अथवा निक्षेप:-- सद्भाव, असद्भाव
अथवा निक्षेप:-- साकार निराकार
द्रव्य के परिणाम को अथवा पूर्वापर कोटि से व्यतिरिक्त वर्तमान पर्याय से उपलक्षित द्रव्य को भाव कहते हैं । (ध.पु. ५/१८७)

१७. प्रश्न : भाव निक्षेप कितने प्रकार का होता है ?
उत्तर : भाव निक्षेप दो प्रकार का होता हैं-
(१) आगम भाव निक्षेप (२) नो आगम भाव निक्षेप ।
<b>आगम भाव निक्षेप</b> - जीव शास्त्र का अभ्यासी तथा उसके उपयोग में लीन आत्मा आगम भाव जीव है । सम्यग्दर्शन सहित आत्मा आगम भाव सम्यग्दर्शन कहलाता है ।
<b>नो आगम भाव निक्षेप</b> - जीवनादि पर्याय वाला आत्मा नो आगम भाव जीव है । (रा.वा. १०/११)

१८. प्रश्न : द्रव्य के बिना भाव एवं भाव के बिना द्रव्य नहीं होने से द्रव्य एवं भाव में एकता है ?
उत्तर : द्रव्य एवं भाव में एकत्व स्वीकार करना उचित नहीं है क्योंकि संज्ञा और स्व-लक्षण की अपेक्षा भेद होने से उन दोनों में पृथक्त्व है । इस लोक में जैसे जिनमें संज्ञा और स्वलक्षणकृत भेद है, उनमें नानात्व पाया जाता है; वैसे ही द्रव्य और भाव में भी संज्ञा, लक्षण आदि कृत भेद होने से पृथक्त्व है । अर्थात् यद्यपि द्रव्य और भाव की सत्ता पृथक् नहीं है, दोनों में अभेद है, फिर भी संज्ञा, लक्षण आदि की दृष्टि से इन दोनों में भिन्नता है । (रावा. १३)

११. प्रश्न : किस-किस निक्षेप का किस-किस नय में अन्तर्भाव होता है ?
उत्तर : नाम, स्थापना और द्रव्य निक्षेप का द्रव्यार्थिक नय में तथा भाव निक्षेप का पर्यायार्थिक नय में अन्तर्भाव हो जाता है । (सर्वा. २४)

२०. प्रश्न : नाम निक्षेप का द्रव्यार्थिक नय में अन्तर्भाव कैसे होता है ?
उत्तर : वहाँ भी प्रवृत्ति के समय से लेकर विराम या विसर्जन करने के समय तक अन्वयपना विद्यमान है और वह असिद्ध भी नहीं है, क्योंकि देवदत्त नाम के व्यक्ति में बालक, कुमार, युवा आदि अवस्था भेद होते हुए भी उस नाम का विच्छेद नहीं बनता है । (श्लो. २/२७९) 
	वाच्य़वाचक दो शक्तियों वाला एक शब्द पर्यायार्थिक नय में असम्भव है, इसलिए नाम द्रव्यार्थिक नय का विषय है, ऐसा कहा जाता है । (ध. ४/३) चूंकि स्व ही द्रव्य में रहने वाले द्रव्यवाची शब्दों की, जिसने अतीत, अनागत व वर्तमान पर्यायों में संचार करने की अपेक्षा 'द्रव्य' व्यपदेश को प्राप्त किया है और जो पर्याय की प्रधानता से रहित है ऐसे तद्भाव सामान्य में प्रवृत्ति देखी जाती है; इसी प्रकार जाति, गुण व क्रियावाची शब्दों की, जिसने व्यक्ति विशेषों में अनुवृत्ति होने से 'द्रव्य' व्यपदेश को प्राप्त किया है और जो व्यक्ति भाव की प्रधानता से रहित है, ऐसे सादृश्य-सामान्य में प्रवृत्ति देखी जाती है । तथा सादृश्य सामान्यात्मक नाम के बिना शब्द व्यवहार भी घटित नहीं होता है, अत: नामनिक्षेप द्रव्यार्थिक नय में सम्भव है । (ध. १०/१०)

२१. प्रश्न : स्थापना निक्षेप का द्रव्यार्थिक नय में अन्तर्भाव कैसे होता है?
उत्तर : क्षेत्रपाल आदि की स्थापना में काल भेद होते हुए भी, तिस प्रकार की स्थापनापने का अन्तराल नहीं पड़ता है । 'यह वह है'  इस प्रकार के अन्वयज्ञान का विषय होते रहने से वहाँ भी अन्वयीपना बहुत काल तक बना रहता है । अत: व्यवहार नय की प्रधानता से (उसे अवान्तर द्रव्य स्वीकार करके) स्थापना निक्षेप में भी द्रव्यार्थिकपना बन जाता है । (श्लो. २/२७९)
	स्थापना निक्षेप तदाकार और अतदाकार रूप से सर्व द्रव्यों में व्याप्त होने के कारण, अथवा प्रधान और अप्रधान द्रव्यों की एकता का कारण होने से द्रव्यार्थिकनय के अन्तर्गत है । (ध. ४/४)

२२. प्रश्न : द्रव्य निक्षेप का द्रव्यार्थिकनय में एवं भाव निक्षेप का पर्यायार्थिकनय में अन्तर्भाव कैसे होता है?
उत्तर : द्रव्य श्रुतज्ञान भी द्रव्यार्थिकनय का विषय है, क्योंकि आधार और आधेय के एकत्व की कल्पना से द्रव्यश्रुत का ग्रहण किया गया है । (ध. ९/१८७)
	भाव निक्षेप पर्यायार्थिक नय का विषय है, क्योंकि वर्तमान पर्याय से उपलक्षित द्रव्य का यहाँ भाव रूप से ग्रहण किया गया है । (ध. ९/१८७)

२३ प्रश्न : निक्षेपों का नयों में अन्तर्भाव है और नयों को आगे कहेंगे ही अत: यहाँ निक्षेपों का कथन करने से पुनरुक्ति दोष प्राप्त होता है!
उत्तर : शिष्यों के मतिभेद के अधीनत्व से दो आदि नयों के विकल्प का कथन करना दोषयुक्त नहीं है । जो बुद्धिमान शिष्य हैं, वे द्रव्यार्थिक और पर्यायार्थिक इन दो नयों के द्वारा ही सभी नयों के वक्तव्य-प्रतिपाद्य अर्थ को जान लेते हैं, उनकी अपेक्षा पृथक् कथन करना उचित भी नहीं है, परन्तु जो मन्दबुद्धि शिष्य हैं उनके लिए तीन, चार, पाँच आदि भेदों से नयों और निक्षेपों का कथन करना उपयुक्त है । अत: विषय और विषयी का विशेष ज्ञान कराने के लिए नामादि निक्षेपों का कथन करने में पुनरुक्ति दोष नहीं है । (रा.वा. ३३)

२४. प्रश्न : प्रकरण होने से सूत्र में 'तत्' देना निष्प्रयोजन है क्योंकि 'तत्' शब्द के बिना ही सम्यग्दर्शनादि तीनों की प्रधानता होने से नामादि के साथ सम्बन्ध हो ही जाता है ।
उत्तर : यद्यपि सूत्र में 'तत्’ शब्द के बिना भी सम्यग्दर्शनादि का प्रकरण होने से सम्यग्दर्शनादि के साथ नामादि का सम्बन्ध हो जाता है फिर भी प्रधान सम्यग्दर्शनादि और गौणभूत जीव-अजीवादि सात तत्वों का नामादि के साथ सम्बन्ध द्योतित करने के लिए विशेष रूप से 'तत्’ शब्द का ग्रहण है । अथवा- जीवादि सम्यग्दर्शन के विषयत्व से विशेषण है इसलिए प्रकृत सम्यग्दर्शन आदि बाधित नहीं होते । विशेष बात प्रकरणागत सामान्य में बाधा नहीं दे सकती । इस नियम के अनुसार विषय विशेष के रूप में कहे गये जीवादि पदार्थ प्रकरणागत सम्यग्दर्शनादि के ग्रहण के बाधक नहीं हो सकते । अथवा - सर्व भावों को ग्रहण करने के लिए 'तत्’ शब्द को ग्रहण किया है । यदि 'तत्’ शब्द नहीं देते तो प्रधानभूत सम्यग्दर्शनादि का ही नामादि निक्षेपों के साथ सम्बन्ध होता । जिस प्रकार सम्यग्दर्शन और जीव द्रव्य में नामादि चार निक्षेप कहें है, उसी प्रकार अजीव तत्त्वों में एवं सम्यग्ज्ञान और चारित्र में भी नामादि निक्षेपों का कथन करना चाहिए । (रा.वा. ३६-३७)

२५. प्रश्न : नामादि निक्षेपों का क्रम सूत्रोक्त क्यों कहा गया है ?
उत्तर : सर्व लोकव्यवहार संज्ञापूर्वक ही होता है । अत: सर्व लोकव्यवहार का हेतु होने से सर्व प्रथम नाम को ग्रहण किया है ।
	तदात्मकत्व में ही लोक-व्यवहार होता है । अनात्मकत्व में वस्तु व्यवहार का विच्छेद हो जाता है तथा स्तुति, निन्दा, राग, द्वेषादि सम्पूर्ण प्रवृत्तियाँ नामाधीन हैं अत: सर्वप्रथम नाम का ग्रहण है । जिसका नाम रख लिया गया है उसी की 'यही वही है' इस प्रकार स्थापना होती है । जिसका कोई नाम नहीं है, जो निर्नाम है उसकी स्थापना नहीं हो सकती है इसलिए नाम के बाद स्थापना का ग्रहण किया है ।
	पूर्वोत्तर कालवर्ती होने से द्रव्य और भाव का पूर्वापर न्यास किया गया है । पूर्व काल द्रव्य का विषय है और उत्तरकाल भावका विषय है अत: पूर्व में द्रव्यनिक्षेप और उसके बाद भावनिक्षेप का ग्रहण किया है । अथवा - द्रव्य के साथ भाव का घनिष्ट सम्बन्ध होने से द्रव्य के बाद भाव को ग्रहण किया है । द्रव्य के पूर्व स्थापना का ग्रहण है क्योंकि जिस पदार्थ का अतद्भाव है उसको उसी रूप में मनवाने में प्रधान हेतु स्थापना है । उसके पूर्व नाम का ग्रहण है क्योंकि नाम भावों के प्रति विप्रकृष्ट (अतिदूर) है । (रा.वा. १५-१८)

२६. प्रश्न : चार निक्षेपों के उदाहरणों को बताने वाली आगम में कौनसी गाथा है ?
उत्तर : चार निक्षेपों के उदाहरणों को बताने वाली गाथा -
णाम जिणा जिणणामा, ठवण जिणा पुण जिणिंद पडिमाए ।
दव्य जिणा, जिण जीवा, भाव जिणा समवसरणस्था ॥
अर्थ - जिनेन्द्र का नाम नामजिन है, जिनेन्द्र की प्रतिमा स्थापनाजिन है, जिनेन्द्र की आत्मा द्रव्यजिन है तथा समवसरण में स्थित, भगवान जिनेन्द्र भाव जिन हैं । (आ.प. १८३ टी)
