अर्थ - श्रुतज्ञान मतिज्ञान पूर्वक होता है । उसके दो भेद हैं । उनमें से एक भेद के अनेक भेद हैं और दूसरे भेद के बारह भेद हैं ।

विशेषार्थ - पहले मतिज्ञान होता है । उसके बाद श्रुतज्ञान होता है । बिना मतिज्ञान हुए श्रुतज्ञान नहीं होता । यह बात दूसरी है कि श्रुतज्ञान होने के बाद फिर श्रुतज्ञान हो, किन्तु पहला श्रुतज्ञान मतिपूर्वक ही होता हैं उस श्रुतज्ञान के दो भेद हैं- अंगबाह्य और अंगप्रविष्ट । अंगबाह्य के तो अनेक भेद हैं और अंगप्रविष्ट के बारह भेद हैं- आचार, सूत्रकृत, स्थान, समवाय, व्याख्याप्रज्ञप्ति, ज्ञातृ धर्म कथा, उपसकाध्ययन, अन्त:कृद्दश, अनुत्तरोपपादिकदश, प्रश्न व्याकरण, विपाकसूत्र, दृष्टिवाद । भगवान तीर्थंकर ने केवलज्ञान के द्वारा सब पदार्थो को जानकर दिव्यध्वनि के द्वारा उपदेश दिया । उनके साक्षात् शिष्य गणधर ने उस उपदेश को अपनी स्मृति में रखकर बारह अंगो में संकलित कर दिया । यह अंगप्रविष्ठ श्रुतज्ञान कहा जाता है । किन्तु ये अंग ग्रंथ महान और गंभीर होते हैं । अत: आचार्य ने अल्पबुद्धि शिष्यों पर दया करके उनके आधार पर जो ग्रंथ रचे, वे अंगबाह्य कहलाते है । ये सब अक्षरात्मक श्रुतज्ञान के भेद है । श्रुतज्ञान में उसी की मुख्यता है ॥२०॥

