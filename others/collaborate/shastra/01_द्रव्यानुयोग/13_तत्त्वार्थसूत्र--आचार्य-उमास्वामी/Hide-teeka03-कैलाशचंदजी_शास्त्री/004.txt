अर्थ - जीव, अजीव, आस्त्रव, बंध, संवर, निर्जरा और मोक्ष ये सात तत्त्व हैं । जिसका लक्षण चेतना है वह जीव है । जिनमें चेतना नहीं पायी जाती ऐसे पुदगल ,धर्म, अधर्म, आकाश और काल ये पाँच अजीव हैं । कर्मों के आने के द्वार को आस्त्रव कहते हैं । आत्मा और कर्म के प्रदेशों के परस्पर में मिलने को बंध कहते हैं । आस्त्रव के रुकने को संवर कहते हैं। कर्मों के एक देश क्षय होने को निर्जरा कहते हैं । और समस्त कर्मों का क्षय होने को मोक्ष कहते हैं। 

शंका - तत्त्व सात ही क्यों हैं?  
समाधान - यह मोक्ष शास्त्र है । इसका प्रधान विषय मोक्ष है । अत: मोक्ष को कहा । मोक्ष जीव को होता है । अत: जीव का ग्रहण किया । तथा संसार पूर्वक ही मोक्ष होता है और संसार अजीव के होने पर होता है क्योंकि जीव और अजीव के आपस में बद्ध होने का नाम ही संसार है । अत: अजीव का ग्रहण किया । संसार के प्रधान कारण आस्त्रव और बंध हैं । अत: आस्त्रव और बंध का ग्रहण किया । तथा मोक्ष के प्रधान कारण संवर और निर्जरा हैं इसलिए संवर और निर्जरा का ग्रहण किया ॥४॥
