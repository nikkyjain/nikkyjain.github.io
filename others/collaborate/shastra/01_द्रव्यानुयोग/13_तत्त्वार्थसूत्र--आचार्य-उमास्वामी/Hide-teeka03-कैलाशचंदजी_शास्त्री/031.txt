अर्थ - विपर्यय का अर्थ विपरीत यानी उल्टा होता है । यहाँ सम्यग्ज्ञान का अधिकार है । अत: विपर्यय से सम्यग्ज्ञान का उलटा मिथ्याज्ञान लेना चाहिये । तथा 'च' शब्द समुच्चयवाची है । अत: मति, श्रुत और अवधि ज्ञान सच्चे भी होते हैं और मिथ्या भी होते हैं ऐसा सूत्र का अर्थ जानना चाहिये ।

शंका - ये तीनों ज्ञान मिथ्या क्यों होते हैं?
समाधान - ये तीनों ज्ञान मिथ्यादृष्टि के भी होते हैं । अत: जैसे कडुवी तुम्बी में रखा हुआ दूध कडुवा हो जाता है, वैसे ही जिस आत्मा के मिथ्यादर्शन का उदय है उस आत्मा के ज्ञान मिथ्या होते हैं ॥३१॥ 