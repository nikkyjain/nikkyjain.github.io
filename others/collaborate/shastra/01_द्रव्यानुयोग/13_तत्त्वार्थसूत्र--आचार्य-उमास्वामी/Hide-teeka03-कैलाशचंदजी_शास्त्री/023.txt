अर्थ - मनःपर्यय ज्ञान के दो भेद हैं- ऋजुमति और विपुलमति । दूसरे के मन में सरल रूप मे स्थित रूपी पदार्थ को जो ज्ञान प्रत्यक्ष जानता है उसे ऋजुमति मनःपर्यय कहते हैं और दूसरे के मन मे सरल अथवा जटिल रूप में स्थित रूपी पदार्थ को जो ज्ञान प्रत्यक्ष जानता है, उसे विपुलमति मनःपर्यय कहते हैं ।

विशेषार्थ - देव, मनुष्य और तिर्यंच, सभी के मन मे स्थित विचार को मनःपर्यय ज्ञान जानता है, किन्तु वह विचार रूपी पदार्थ अथवा संसारी जीव के विषय में होना चाहिये । अमूर्तिक द्रव्यों और मुक्तात्माओं के विषय में जो चिन्तन किया गया होगा, उसे मनःपर्यय नही जान सकता । तथा उन्हीं जीवों के मन की बात जान सकता है जो मनुष्य लोक की सीमा के अन्दर हों । इतना विशेष है कि मनुष्यलोक तो गोलाकार है किन्तु मनःपर्यय ज्ञान का क्षेत्र गोलाकार न होकर पैंतालीस लाख योजन लम्बा चौडा चौकोर है । उसके दो भेदों में से ऋजुमति तो केवल उसी वस्तु को जान सकता है जिसके बारे मे स्पष्ट विचार किया गया हो अथवा मन-वचन और काय की चेष्टा के द्वारा जिसे स्पष्ट कर दिया गया हो । किन्तु विपुलमति मनःपर्यय चिन्तित, अचिन्तित और अर्ध-चिन्तित को भी जान लेता है ॥२३॥
