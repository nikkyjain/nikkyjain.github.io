अर्थ - मतिज्ञान और श्रुतज्ञान के विषय का नियम द्रव्यों की कुछ पर्यायों में है । अर्थात ये दोनो ज्ञान द्रव्यों की कुछ पर्यायों को जानते हैं, सब पर्यायों को नहीं जानते हैं । 

विशेषार्थ - इस सूत्र में ' विषय ' शब्द नहीं है अत: ' विशुद्धि क्षेत्र ' आदि सूत्र से विषय शब्द ले लेना चाहिए । तथा ' द्रव्येषु ' शब्द बहुवचन का रूप है इसलिए जीव, पुदगल, धर्म, अर्धम, आकाश और काल सभी द्रव्यों का ग्रहण करना चाहिये । इन द्रव्यों में से एक-एक द्रव्य की अनन्त पर्यायें होती है । उनमें से कुछपर्यायों की ही मति श्रुतज्ञान जानते है । 
शंका  - धर्म, अर्धम आदि द्रव्य तो अमूर्तिक हैं । वे मतिज्ञान के विषय नहीं हो सकते अत: सब द्रव्यों को मतिज्ञान जानता है ऐसा कहना ठीक नहीं है!
समाधान  - यह आपत्ति ठीक नहीं है, क्योंकि मन की सहायता से होने वाला मतिज्ञान अमूर्तिक द्रव्यों में भी प्रवृत्ति कर सकता है,और मनपूर्वक अवग्रह आदि ज्ञान होने पर पीछे श्रुतज्ञान भी अपने योग्य पर्यायों को जान लेता है । अत: कोई दोष नहीं है ॥२६॥
