1-5. लोक के मध्य से लेकर ऊपर नीचे और तिरछे आकाश के प्रदेश क्रमश: श्रेणिबद्ध हैं। इसके अनुकूल ही सभी गतिवाले जीव-पुद्गलों की गति होती है। गति का प्रकरण होने पर भी इस सूत्र में जो पुनः 'गति' शब्द का ग्रहण किया है और आगे के सूत्र में जो 'जीव' शब्द का विशेषरूप से ग्रहण किया है उससे ज्ञात होता है कि इस सूत्र से सभी गतिवाले जीव-पुद्गलों की गति का विधान किया गया है। विग्रहगति में जीव का बैठना, सोना या ठहरना आदि तो होता नहीं है जिससे इनकी निवृत्ति के लिए 'गति' शब्द की सार्थकता मानी जाय  ।  

6. अनुश्रेणि-गति को देश और काल नियत है। इसके सिवाय लोक में चक्र आदि की विविध प्रकार विश्रेणि गति भी होती है। जीवों के मरणकाल में नवीन-पर्याय धारण करने के समय तथा मुक्तजीवों के ऊर्ध्वगमन के समय अनुश्रेणि ही गति होती है  ।  ऊर्ध्वलोक से नीचे, अधोलोक से ऊपर या तिर्यक् लोक से ऊपर-नीचे जो गति होगी वह अनुश्रेणि होगी। पुद्गलों की जो लोकान्त तक गति होती है, वह नियम से अनुश्रेणि ही होती है  ।  अन्य गतियों का कोई नियम नहीं है। 