1. जो बाह्य और आभ्यन्तर निमित्तों से समुत्पन्न पर्यायों का आधार हो वह द्रव्य [[अर्थ]] है। 

2. 'अर्थ' के ग्रहण करने से नैयायिकादि के इस कथन का निराकरण हो जाता है कि 'रूपादि गुण ही इन्द्रियों के द्वारा गृहीत होते हैं'; क्योंकि अमूर्त रूपादि गुणों का इन्द्रियों से सम्बन्ध ही नहीं हो सकता  ।  समुदाय अवस्था में भी जब गुण अपनी सक्ष्मता नहीं छोड़ते तब उनका ग्रहण कैसे हो सकता है ? चूंकि अर्थ से रूपादि अभिन्न है, अतः अर्थ के ग्रहण होने पर भी 'रूप को देखा, गन्ध सूंघी' आदि प्रयोग हो जाते हैं।

3-5. प्रश्न - इनके होने पर मतिज्ञान होता है अत: 'अर्थे' ऐसा सप्तम्यन्त सूत्र बनाना चाहिये ?
उत्तर - यह कोई एकान्त नियम नहीं है कि अर्थ के होने पर ज्ञान होता ही है  ।  तलघर में बढ़े हुए बालक को 'घट' के सामने रहने पर भी घटज्ञान नहीं होता। कारक विवक्षा के अनुसार होता है, अतः अधिकरण विवक्षा न रहने के कारण सप्तमी न होकर क्रियाकारक सम्बन्ध की विवक्षा में सम्बन्धार्थक षष्ठी का प्रयोग हुआ है। अवग्रह आदि क्रियाविशेष बहु आदि रूप अर्थ के होते हैं।

6-8. प्रश्न - बहु आदि के साथ सामानाधिकरण्य होने से 'अर्थानाम्' ऐसा बहुवचनान्त प्रयोग होना चाहिये ?
उत्तर - अवग्रहादि के साथ अर्थ का सम्बन्ध किया जाना चाहिये  ।  अवग्रहादि 'किसके' ऐसे प्रश्न का उत्तर है 'अर्थ के'  ।  अथवा बहु आदि सभी ज्ञान के विषय होने के कारण अर्थ हैं, अतः सामान्य दृष्टि से एकवचन निर्देश कर दिया है। अथवा बहु आदि एक-एक से एकवचनवाले 'अर्थ' का सम्बन्ध कर लेना चाहिये।