प्रश्न - अनित्य आदि अनुप्रेक्षा भी धर्मध्यान की जाति होने से धर्मध्यान में अन्तरभूत हो जाती है, अत: अनित्यादि भावनाओं का पृथक निर्देश करना व्यर्थ है ? 
उत्तर - अनित्यादि अनुप्रेक्षाओं में जब बार-बार चिन्तन-घारा चालू रहती है तब वे ज्ञान-रूप हैं पर जब उन भावनाओं में एकाग्र चिंता-निरोध होकर चिन्तन-धारा एक स्थान में केन्दित हो जाती है तब वे ध्यान कहलाती हैं अत: सविकल्प चिन्तन भावना है और निर्विकल्प ध्यान है, यह इन दोनों में भेद है ।

धर्म-ध्यान तो अप्रमत्त गुणस्थान में ही होता है, ऐसा कहना ठीक नहीं है, क्योंकि अप्रमत्त गुणस्थान में ही धर्म-ध्यान मानने पर असंयत सम्यग्दृष्टि, संयतासंयत और प्रमत्त-संयत के धर्म-ध्यान के अभाव का प्रसंग आता है । असंयत सम्यग्दृष्टि आदि के सम्यग्दर्शन के प्रभाव से धर्मध्यान होता है अर्थात् सम्यग्दर्शन-पूर्वक धर्म-ध्यान होता है अत: वह असंयत सम्यग्दृष्टि संयतासंयत और प्रमत्त-संयत के भी होता है । यदि धर्मध्यान 'अप्रमत्त के ही होता है' ऐसी अवधारणा की जाती है तो असंयतादि गुणस्थानों में धर्म-ध्यान को निवृति का प्रसंग आता है ।

उपशान्त-कषाय और क्षीण-कषाय में धर्म-ध्यान होता है, ऐसा कहना भी उचित नहीं है । क्योंकि ऐसा मानने पर उपशान्त-कषाय और क्षीण-कषाय में शुक्ल-ध्यान के अभाव का प्रसंग आता है परन्तु उपशान्त-कषाय और क्षीण-कषाय में शुक्ल-ध्यान माना जाता है, धर्म-ध्यान नहीं ।

उपशान्त-कषाय और क्षीण-कषाय गुनास्थान में धर्म-ध्यान और शुक्ल-ध्यान दोनों मानना उचित नहीं है, ऐसा मानने पर पूर्वाचार्यों के कथन में विरोध आता है, क्योंकि पूर्वाचार्य-कथित आर्ष-ग्रंथों में श्रेणियों में शुक्ल-ध्यान का ही उल्लेख किया है, धर्म-ध्यान का नहीं ।

यदि धर्म-ध्यान चतुर्थ-गुणस्थान से लेकर सप्तम-गुणस्थान पर्यन्त होता है, तो शुक्ल-ध्यान किसके है ? ऐसा पूछने पर आगे कहे जाने वाले शुक्ल-ध्यान के चार विकारों में प्रथम दो विकारों के स्वामियों का निर्देश करते हैं --