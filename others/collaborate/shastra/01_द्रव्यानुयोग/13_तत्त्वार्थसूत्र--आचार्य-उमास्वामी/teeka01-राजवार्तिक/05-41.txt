1-4. आश्रय अर्थात् आधार  ।  अथवा गुणों के द्वारा जो आश्रय स्वरूप से स्वीकृत होता हो वह आश्रय है  ।  यदि 'द्रव्याश्रया गुणाः' इतना ही सूत्र बनाते तो द्वयणुकादि कार्य द्रव्य भी परमाणुरूप कारणद्रव्य में रहते हैं अतः उनमें गुणत्व के प्रसंग का निवारण करने के लिए 'निर्गुणाः' विशेषण दिया है। क्योंकि द्वयणुकादि में रूपादिगुणों का सद्भाव है।

प्रश्न - यदि 'द्रव्याश्रया गुणा:' इतना ही लक्षण गुणों का किया जाता तो घट, संस्थान आदि पर्यायें भी द्रव्याश्रित और निर्गुण होने से गुण बन जायँगी।
उत्तर - 'द्रव्याश्रया' विशेषण से पर्यायों में गुणत्व के प्रसंग का वारण हो जाता है। 'द्रव्याश्रयाः' यह विशेषण आश्रय की प्रतीति के लिए है' यह कहना ठीक नहीं है क्योंकि सामर्थ्य से ही यह सिद्ध हो जाता है कि गुणों का कोई न कोई आश्रय चाहिए, गुण निराधार नहीं रह सकते और द्रव्य को छोड़कर अन्य आधार हो नहीं सकता। अतः 'द्रव्याश्रयाः' पद निरर्थक होकर पर्याय निवृत्ति का ज्ञापक हो जाता है।
प्रश्न - अधिक शब्द होने से अर्थ भी अधिक होता है  ।  अतः क्या उससे पर्याय की निवृत्ति का प्रयोजन साधना उचित है ? 
उत्तर - नहीं, 'द्रव्याश्रयाः' यह अन्यपदार्थक समास मत्वर्थ में है  ।  मत्वर्थ नित्ययोग का सूचन करता है  ।  अर्थात् जो नित्य ही द्रव्य में रहता हो वह गुण है। पर्यायें यद्यपि द्रव्य में रहती हैं पर वे कादाचित्क हैं, अतः 'द्रव्याश्रयाः' पद से उनका ग्रहण नहीं होता  ।  अतः अन्वयी धर्म गुण हैं जैसे कि जीव के अस्तित्व आदि और ज्ञान, दर्शन आदि, पुद्गल के अचेतनत्व आदि रूप, रस आदि। घटज्ञान आदि जीव की पर्यायें हैं और कपाल आदि विकार पुद्गल की पर्यायें हैं। 

परिणाम का लक्षण -
