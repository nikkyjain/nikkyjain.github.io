1. इन्द्र अर्थात् आत्मा। कर्ममलीमस आत्मा सावरण होने से स्वयं पदार्थों के ग्रहण में असमर्थ होता है। उस आत्मा को अर्थोपलब्धि में लिङ्ग अर्थात् द्वार या कारण इन्द्रियाँ होती हैं।

2-3. अनिन्द्रिय अर्थात् मन, अन्तःकरण  ।  जैसे अब्राह्मण कहने से ब्राह्मणत्व-रहित किसी अन्य पुरुष का ज्ञान होता है वैसे अनिन्द्रिय कहने से इन्द्रिय-रहित किसी अन्य पदार्थ का बोध नहीं करना चाहिए। क्योंकि अनिन्द्रिय में जो 'न' है वह 'ईषत् प्रतिषेध'को कहता है। जैसे 'अनुदरा कन्या' कहने से 'बिना पेट की लड़की' न समझकर गर्भ धारण आदि के अयोग्य छोटे पेटवाली लड़की का ज्ञान होता है उसी तरह अनिन्द्रिय से इन्द्रियत्व का अभाव नहीं होता किन्तु मन, चक्षुरादि की तरह प्रतिनियत देशवर्ती विषयों को नहीं जानकर अनियत विषयवाला है अतः वह 'अनिन्द्रिय' पद का वाच्य होता है  ।  मन, गुण दोष विचार आदि अपनी प्रवृत्ति में इन्द्रियादि की अपेक्षा नहीं रखता अतः वह अन्तरंग करण होने से अन्तःकरण कहा जाता है।

4. यद्यपि मतिज्ञान का प्रकरण होने से मतिज्ञान का सम्बन्ध हो ही जाता है अतः इस सूत्र में 'तत्' शब्द के ग्रहण की आवश्यकता न थी; फिर भी आगे के सूत्र में कहे जानेवाले अवग्रहादि भेद मतिज्ञान के हैं यह स्पष्ट बोध कराने के लिए यहाँ 'तत्' शब्द का ग्रहण किया है।