1. च शब्द से 'द्विः' इस संख्या को पूर्वसूत्र से अनुवृत्ति कर लेनी चाहिए। यह द्विगुणता जम्बूद्वीप के भरतादि की संख्या की अपेक्षा से है। यद्यपि धातकीखंड का वर्णन अनन्तर निकट है, फिर भी इच्छानुसार जम्बूद्वीप की संख्या से ही द्विगुणता लेनी चाहिये। 

2-4. पुष्करार्ध के भरत का आभ्यन्तर विष्कम्भ-४१५७९ योजन और 73 भाग है। मध्यविष्कम्भ 53512 योजन और 199 भाग प्रमाण है  ।  बाह्यविष्कम्भ 65442 योजन और 13 भाग प्रमाण है  ।

5. विदेह तक एक क्षेत्र से दूसरा क्षेत्र चौगुने विस्तारवाला है। उत्तर के क्षेत्रों का विस्तार क्रमशः दक्षिण के क्षेत्रों के ही समान है। पर्वत, विजयार्ध, वृत्तवेदाढ्य आदि की संख्या और विस्तार भी दूना-दूना है  ।  जम्बूद्वीप में जहाँ जम्बू-वृक्ष है वहाँ पुष्करद्वीप में पुष्कर है। इसी के कारण इस द्वीप को पुष्करवर द्वीप कहते हैं।

6. मानुषोत्तर पर्वत से अर्ध विभक्त होने के कारण इसे पुष्करार्ध कहते हैं। पुष्करद्वीप के मध्य में मानुषोत्तर पर्वत है। यह 1721 योजना ऊंचा 430 योजन गहरा 22 हजार योजन मूल में विस्तृत 1723 योजन मध्य में विस्तृत 424 योजन ऊपर विस्तृत है। यवराशि के समान यह पर्वत नीचे मुख किए हुए बैठे सिंह के सदृश मालूम होता है  ।  उसके ऊपर चारों दिशाओं में 50 योजन लम्बे 25 योजन चौड़े और 37 1/2 योजन ऊंचे जिनायतन हैं। इसके ऊपर वैडूर्य आदि चौदह कूट हैं ।