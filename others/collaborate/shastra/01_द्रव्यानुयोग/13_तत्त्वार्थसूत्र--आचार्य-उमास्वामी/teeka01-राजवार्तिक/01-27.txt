1-3. रूप शब्द का स्वभाव भी अर्थ है और चक्षु के द्वारा ग्राह्य शुक्ल आदि गुण भी। पर यहां शुक्ल आदि रूप ही ग्रहण करना चाहिए  ।  'रूपी' में जो मत्वर्थीय प्रत्यय है उसका 'नित्ययोग' अर्थ लेना चाहिए अर्थात् क्षीरी-सदा दूधवाले वृक्ष की तरह जो द्रव्य सदा रूपवाले हों उन्हें रूपी कहते हैं। उपलक्षणभूत रूप के ग्रहण करने से रूप के अविनाभावी रस, गन्ध और स्पर्श का भी ग्रहण हो जाता है। अर्थात् रूप-रस-गन्ध-स्पर्शवाले पुद्गल अवधिज्ञान के विषय होते हैं।

4. इस सूत्र में 'असर्वपर्याय' की अनुवृत्ति कर लेनी चाहिए  ।  अर्थात् पहिले कहे गए रूपी द्रव्यों की कुछ पर्यायों को और जीव के औदयिक, औपशमिक और क्षायोपशमिक भावों को अवधिज्ञान विषय करता है क्योंकि इनमें रूपी-कर्म का सम्बन्ध है  ।  वह क्षायिक-भाव तथा धर्म, अधर्म आदि अरूपी द्रव्यों को नहीं जानता।