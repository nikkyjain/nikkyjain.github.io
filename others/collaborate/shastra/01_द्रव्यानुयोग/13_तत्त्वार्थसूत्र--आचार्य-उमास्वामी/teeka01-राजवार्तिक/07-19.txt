1-2. आश्रयार्थियों के द्वारा जो स्वीकार किया जाय वह अगार-घर है। यहाँ चारित्रमोह के उदय से घर के प्रति अनिवृत्त परिणामरूप भावागार विवक्षित है  ।  अतः भावागारी व्यक्ति घर छोड़कर यदि किसी कारणवश वन में भी रहता है तो वह अगारी ही है और विषयतृष्णाओं से निवृत्त मुनि यदि शून्य घर मन्दिर आदि में भी बस जाता है तो भी वह अनगारी है। 

3-4. जैसे घर के एक कोने या नगर के एकदेश में रहनेवाला भी व्यक्ति नगरवासी कहा जाता है उसी तरह सकल-व्रतों को धारण न कर एकदेश-व्रतों को धारण करनेवाला भी भी नैगम, संग्रह और व्यवहारनयों की अपेक्षा व्रती कहा जायगा। जैसे बत्तीस हजार देशों के अधिपति में प्रयुक्त होनेवाला 'राजा' शब्द एक-देश या आधे-देश के अधिपति में भी प्रयुक्त होता है, वह भी 'राजा' कहलाता है उसी तरह अठारह हजार शील और चौरासी लाख गुणों के धारक संपूर्णव्रती अनगार में प्रयुक्त होनेवाला भी 'व्रती' शब्द अणुव्रतधारियों में भी प्रयुक्त होता है। उन्हें भी व्रती कहते हैं।