1-5. सभी रूप रसादि विषयों में स्पर्श सबल है क्योंकि स्पृष्टया ही इन्द्रियों में स्पर्श की शीघ्र अभिव्यक्ति होती है तथा सभी संसारी जीवों के यह ग्रहणयोग्य होता है। इसीलिए स्पर्श का ग्रहण सर्वप्रथम किया है। यद्यपि स्पर्शसुख से निरुत्सुक जीवों में कहीं-कहीं रसव्यापार प्रचुर देखा जाता है फिर भी उनके स्पर्श के होने पर ही रस-व्यापार होता है, इसीलिए स्पर्श के बाद रस का ग्रहण किया है क्योंकि रस-ग्रहण स्पर्शग्रहण के बाद होता है। वायु में भी रस रूप आदि मानते हैं अतः व्यभिचार दोष नहीं हैं  ।  रूप आदि स्पर्श के अविनाभावी हैं  ।  जिस प्रकार घ्राण के द्वारा ग्राह्य गन्ध द्रव्य में रूपादि विद्यमान रहनेपर भी अनुभूत या सूक्ष्म होने के कारण तथा चक्षुरादि इन्द्रियों के स्थूल विषयग्राहक होने से उपलब्ध नहीं होते उसी तरह वायु के रूपादि भी। रूप से पहिले गन्ध का ग्रहण किया है क्योंकि वह अचाक्षुष है  ।  अन्त में रूप का ग्रहण इसलिए किया है कि वह स्थूलद्रव्यगत हो उपलब्ध होता है।

6. जैसे 'क्षीरिणो न्यग्रोधाः' यहाँ नित्ययोग अर्थ में मत्वर्थीय प्रत्यय किया गया है उसी तरह अनादि पारिणामिक स्पर्शादि गुणों के नित्य योग में मतु प्रत्यय है। 

7-10. मृदु-कठिन, गुरु-लघु, शीत-उष्ण, स्निग्ध और रूक्ष ये आठ स्पर्श के मूल भेद हैं। रस पाँच प्रकार का है - तिक्त, कटु, अम्ल, मधुर और कषाय  ।  सुगन्ध और दुर्गन्ध के भेद से गन्ध दो प्रकार की है। नील, पीत, शुक्ल, कृष्ण और लोहित के भेद से रूप पाँच प्रकार का है। इन स्पर्शादि के एक, दो, तीन, चार, संख्यात, असंख्यात और अनन्तगुण परिणाम होते हैं  ।