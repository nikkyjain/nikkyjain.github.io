1. ज्ञानावरण आदि कर्म प्रकृतियों के जो कि अनुग्रह और उपघात करनेवाली हैं, तीव्र मन्दभावनिमित्तक विशिष्ट पाक को विपाक कहते हैं  ।  अथवा, द्रव्य, क्षेत्र, काल, भव और भाव इन निमित्तों के भेद से नाना प्रकार के पाक को विपाक कहते हैं। इसी को अनुभव कहते हैं। शुभ परिणामों की प्रकर्षता में शुभ-प्रकृतियों का उत्कृष्ट और अशुभ प्रकृतियों का निकृष्ट तथा अशुभपरिणामों की प्रकर्षता में अशुभप्रकृतियों का उत्कृष्ट और शुभ प्रकृतियों का निकृष्ट अनुभाग बन्ध होता है। अनुभव अर्थात् फलविपाक दो प्रकार से होता है - स्वमुख से और परमुख से  ।  सभी मूल प्रकृतियों का स्वमुख से ही विपाक होता है। उत्तर प्रकृतियों में आयु दर्शनमोह और चारित्र मोह को छोड़कर शेष सजातीय प्रकृतियों का परमुख से भी विपाक होता है। नरकायु नरकायु रूप से ही फल देगी मनुष्यायु या तिर्यंचायु आदि रूप से नहीं। इसी तरह दर्शनमोह चारित्रमोह रूप से या चारित्रमोह दर्शनमोह रूप से फल नहीं देगा। यह अनुभाग कर्मों के अपने नाम के अनुसार होता है। 