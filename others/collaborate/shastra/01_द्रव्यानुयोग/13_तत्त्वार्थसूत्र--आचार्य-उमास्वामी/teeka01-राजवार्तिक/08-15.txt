संज्ञिपंचेन्द्रिय पर्याप्तक के मोहनीय की उत्कृष्ट-स्थिति 70 कोड़ाकोड़ी सागर है। पर्याप्तक, एकेन्द्रिय, द्वीन्द्रिय, त्रीन्द्रिय और चतुरिन्द्रियों के क्रमशः एक सागर, पच्चीससागर, पचाससागर और सौ सागर स्थिति है  ।  अपर्याप्तक एकेन्द्रिय के पल्योपम के असंख्येयभाग कम स्वपर्याप्तक की उत्कृष्टस्थिति तथा द्वीन्द्रिय, त्रीन्द्रिय, चतुरिन्द्रियों के पल्योपम के संख्यातभाग से कम स्वपर्याप्तक की स्थिति-प्रमाण उत्कृष्ट-स्थिति समझनी चाहिये  ।  असंज्ञि-पंचेन्द्रिय पर्याप्तक के एक हजार सागर तथा अपर्याप्तक के पल्योपम के संख्यातभाग कम एक हजार सागर स्थिति है  ।  अपर्याप्तक-संज्ञी के अन्त:कोड़ाकोड़ी सागरप्रमाण उत्कृष्ट स्थिति है।