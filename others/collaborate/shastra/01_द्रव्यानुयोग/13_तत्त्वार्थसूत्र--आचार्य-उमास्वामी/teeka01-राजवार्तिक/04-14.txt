1. 'तत्' शब्द से ज्ञात होता है कि न तो केवल गति से कालविभाग होता है और न केवल ज्योतिषियों से; क्योंकि गतिकी उपलब्धि नहीं होती और ज्योतिषियों में परिवर्तन नहीं होता। 

2-4. काल दो प्रकार का है - मुख्य और व्यवहार  ।  समय आवली आदि व्यवहार काल ज्योतिषियों की गति से गिना जाता है। यह क्रियाविशेष से परिच्छिन्न होता है और अन्य पदार्थों के परिच्छेद का कारण होता है।
प्रश्न - सूर्य आदि की गति से पृथक् कोई मुख्य काल नहीं है, क्योंकि उसका अनुमापक लिंग नहीं पाया जाता। कलाओं के समूह को काल कहते हैं। कला अर्थात् क्रिया के भाग। आगम में पाँच ही अस्तिकाय बताए हैं अतः छठवाँ काल कोई पदार्थ नहीं है। 
उत्तर - सूर्यगति आदि में जिस काल का उपचार किया जाता है वही मुख्य काल है। मुख्य के बिना कहीं भी गौण व्यवहार नहीं होता। यदि मुख्य गौ न होती तो बोझा ढोनेवाले में गौण गौ व्यवहार कैसे होता ? अतः काल का गौण व्यवहार ही वर्तना लक्षणवाले मुख्य काल का अस्तित्व सिद्ध करता है। इसीलिए कलाओं के समूह को ही काल नहीं कहते। अस्तिकायों में उन द्रव्यों को गिनाया है जिनमें प्रदेशप्रचय-बहुत प्रदेश पाये जाते हैं। काल एकप्रदेशी होने से अस्तिकाय नहीं है। यदि काल की सत्ता ही न होती तो वह द्रव्यों में क्यों गिनाया जाता?