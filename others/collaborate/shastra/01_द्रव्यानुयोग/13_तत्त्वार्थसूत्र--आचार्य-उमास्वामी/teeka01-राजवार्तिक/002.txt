[[तत्त्वार्थ का श्रद्धान सम्यग्दर्शन है । ]]

प्रश्न - 'सम्यक' शब्द का क्या अर्थ है?
उत्तर - 'सम्यक' यह प्रशंसार्थक शब्द (निपात) या क्व्यन्त प्रत्ययांत है । सम्यक शब्द को निपट, प्रशंसा अर्थ में जानना चाहिए । क्योंकि यह प्रशंसा रूप, गति, जाति, कुल, आयु, विज्ञान आदि अभ्युदय और नि:श्रेयस का प्रधान कारण होता है । [[प्रशस्त दर्शन सम्यग्दर्शन है]] ।

शंका - 'सम्यगिष्टार्थतत्त्व्यो:' इस प्रमाण के अनुसार सम्यक शब्द का प्रयोग इष्टार्थ और तत्त्व अर्थ में होता है अत: इसका प्रशंसा अर्थ उचित नहीं है । 
समाधान - निपात शब्द अनेकार्थ वाचक है, इसलिये प्रशंसा अर्थ मानने में कोई विरोध नहीं है । अथवा - सम्यक शब्द का अर्थ 'तत्त्व' में निपात किया जाता है, जिसका अर्थ है -- तत्त्वदर्शन, सम्यग्दर्शन । अविपरीत अर्थ को तत्त्व कहते हैं । अथवा - सम्यक शब्द क्विप प्रत्ययान्त है । इसका अर्थ है -- जो पदार्थ जैसा है उसको वैसा ही मानने वाला । यह सम्यग्दर्शन है -- क्या है ? ॥१॥

दर्शन शब्द करणादि साधन कहा गया है । 'दृश' धातु में करणादि साधन में 'युटि' प्रत्यय से दर्शन शब्द की व्युत्पत्ति हुई है ॥२॥

प्रश्न - द्रश धातु अवलोकन अर्थ में होती है उससे श्रद्धान अर्थ का ज्ञान नहीं हो सकता ?
उत्तर - ऐसा नहीं है क्योंकि एक धातु के अनेक अर्थ होते हैं । 
प्रश्न - दर्शन द्रश धातु से बना है और द्रश धातु का अर्थ अवलोकन, आलोक है । इन्द्रिय और अनिन्द्रिय अर्थ की प्राप्ति आलोक है, यह अर्थ यहाँ अभिप्रेत नहीं है, यहाँ तो श्रद्धान इष्ट है । दर्शन का अर्थ श्रद्धान नहीं हो सकता इसलिये तत्त्वार्थ का श्रद्धान यह संप्रत्यय (अर्थ) नहीं हो सकता । 
उत्तर - ऐसा नहीं है क्योंकि धातुओं के अनेक अर्थ होते हैं इसलिये उनमें से श्रद्धान अर्थ ही लेना चाहिये ॥३॥

प्रश्न - यह कैसे जाना जा सकता है कि यहाँ श्रद्धान अर्थ इष्ट है, आलोक इष्ट नही है । 
उत्तर - मोक्ष का कारण होने से श्रद्धान इष्ट है । यहाँ मोक्ष के कारणों का प्रकरण है और तत्त्वार्थ का श्रद्धान मोक्ष का कारण है, आलोक मोक्ष का कारण नहीं । इसलिये प्रकरण से दर्शन का अर्थ श्रद्धान ही इष्ट है; देखना नहीं ॥४॥

प्रश्न - तत्त्व यह शब्द किस प्रत्यय का वाचक है ? 
उत्तर - तत्त्व शब्द प्रकृति अपेक्षा होने से भाव-सामान्य का वाचक है । 'तत' यह प्रकृति सर्वनाम होने से सामान्य अभिधायी है, 'त्व' प्रत्यय भाव में होता है । 
प्रश्न - किसका भाव ? 
उत्तर - 'तत' शब्द अर्थ वाचक है । 
प्रश्न - कौन सा अर्थ है ? 
उत्तर - सर्व अर्थ ग्रहण किया जाता है । इसलिये उस अर्थ की अपेक्षा से तत्त्व शब्द से भाव (अर्थ) का भाव सामान्य कहा जाता है । अत: तत्त्व शब्द का स्पष्ट अर्थ है - जो पदार्थ जिस रूप से है, उसका उसी रूप से होना ॥५॥

तत्त्व के द्वारा जिसका निश्चय किया जाता है, वहा तत्त्वार्थ है । जो जाना जाता है, ज्ञान का विषय है, उसको अर्थ कहते हैं और तत्त्व से जिसका निर्णय हो उसे तत्त्वार्थ कहते हैं अर्थात् जो पदार्थ जिस रूप से व्यवस्थित है उसका उसी रूप से ग्रहण जिसके सन्निधान से होता है, वह सम्यग्दर्शन है ॥६॥

जैसे दर्शन शब्द करण, भाव और कर्म इन तीनों साधनों से निष्पन्न होता है उसी प्रकार श्रद्धान शब्द की भी करण, कर्म और भाव साधन से निष्पत्ति जाननी चाहिये । 'जिसके द्वारा श्रद्धान हो' (करण साधन); 'जो श्रद्धान किया जाय' (कर्म साधन) और 'श्रद्धान मात्र' (भाव साधन) ॥७॥

यह श्रद्धान आत्मा की पर्याय है । अर्थात श्रद्धान शब्द वाच्य करणादि व्यपदेश युक्त (वह) अर्थ आत्मा का परिणाम ही जानना चाहिये ॥८॥

प्रश्न - आगे कहे जाने वाले सूत्र के विवरण से तो सम्यग्दर्शन पुद्गल द्रव्य का वाचक है ।
उत्तर - ऐसा नहीं है क्योंकि सम्यग्दर्शन की उत्पत्ति आत्म परिणामों से होती है ।
शंका - आगे कहे जाने वाले 'निर्देश स्वामित्व' आदि सूत्र के विवरण से सम्यक्त्व प्रकृति रूप पुद्गल-द्रव्य का ही सम्यग्दर्शन शब्द से ग्रहण होता है ? 
समाधान - ऐसा कथन उचित नहीं है क्योंकि सम्यग्दर्शन की उत्पत्ति आत्म-परिणामों से ही होती है । 'तत्त्वार्थ-श्रद्धान क्या है' ऐसा पूछने पर यही कहा जाता है कि तत्त्वार्थ-श्रद्धान आत्मा का परिणाम है । सम्यग्दर्शन किसका परिणाम है ? आत्मा का; इत्यादि कथन किया जाता है ॥९॥

शंका - मोहनीय-कर्म प्रकृतियों में भी 'सम्यक्त्व' नाम की प्रकृति है इसलिये सम्यग्दर्शन को पौदगलिक मानने में कोई दोष नहीं है ?
समाधान - ऐसा कथन करना योग्य नहीं है - क्योंकि यहाँ मोक्ष के कारणों का प्रकरण है और मोक्ष के कारणों में आत्मा के परिणाम ही विवक्षित होते हैं । अर्थात - आत्मा के परिणाम होने से औपशमिक, क्षायिक आदि सम्यग्दर्शन को ही मोक्ष का कारण स्वीकार किया है, अनात्मा की पर्याय होने से पौदगलिक सम्यक्त्व-प्रकृति नाम-कर्म पर्याय की यहाँ विवक्षा नहीं है ॥१०॥

प्रश्न - सम्यग्दर्शन की उत्पत्ति स्व और पर उभय निमित्त से होती है ? 
उत्तर - ऐसा नहीं है क्योंकि पर उपकरण-मात्र है ।
शंका - सम्यग्दर्शन का उत्पाद स्व और पर उभय निमित्त से होता है । जैसे - घट का उत्पाद मिट्टी और दण्ड के निमित्त से होता है; उसी प्रकार सम्यग्दर्शन का उत्पाद भी आत्म-निमित्त और सम्यक्त्व-प्रकृति-रूप पुद्गल निमित्त से होता है; इसलिये सम्यक्त्व-प्रकृति को भी मोक्ष का कारण मानना चाहिये ।
समाधान - वस्तुत: घट मिट्टी का ही बनता है, दंडादि तो साधारण उपकरण-मात्र, बाह्य-साधन हैं । उसी प्रकार सम्यग्दर्शन की उत्पत्ति में आत्म-परिणमन ही मुख्य है ॥११॥

अथवा, आत्म-परिणाम से ही सम्यक्त्व-प्रक्रति का रस-घात होता है । जो यह आत्म-गुण-घाती दर्शन-मोह नामक कर्म है, वह किन्हीं आत्म-परिणामों के द्वारा क्षीण-शक्ति होकर सम्यक्त्व (इस) नाम को प्राप्त होता है । अत: यह सम्यक्त्व-प्रकृति आत्म-स्वरूप मोक्ष का प्रधान कारण नहीं है क्योंकि आत्मा ही अपनी शक्ति से सम्यग्दर्शन पर्याय रूप से परिणमन करता है इसलिए आत्मा के ही मोक्ष का कारणत्व युक्त है ॥१२॥

अथवा, स्व-धर्म अहेय होता है । जिसका त्यजन (त्याग) नहीं होता उसे अहेय कहते हैं । यह सम्यग्दर्शन आत्मा का अभ्यंतर परिणाम है, क्योंकि अभ्यंतर आत्मा के सम्यक्त्व परिणाम होने पर ही नियम से आत्मा सम्यग्दर्शन पर्याय से उत्पन्न होता है और बाह्य पौदगलिक सम्यक्त्व प्रकृति हेय है क्योंकि सम्यक्त्व प्रकृति के बिना भी (उसका नाश करके ही) क्षायिक सम्यक्त्व हो जाता है ॥१३॥

अथवा, अभ्यंतर आत्मीय सम्यग्दर्शन परिणाम ही मोक्ष का प्रधान कारण है क्योंकि उस अभ्यन्तर के होने पर ही बाह्य उपग्राहक हो सकता है । बाह्य अभ्यन्तर का उपग्राहक पारार्थ्य रूप से रहता है - इसलिये अप्रधान है ॥१४॥

अथवा, प्रत्यासत्ति होने से भी आत्म-परिणाम मोक्ष का प्रधान कारण हैं, क्योंकि आत्मा ही तादात्म्य रूप से मोक्षपर्याय रूप से परिणमन करता है । सम्यक्त्व प्रकृति रूप कर्म मोक्ष का कारण नहीं हैं क्योंकि सम्यक्त्व प्रकृति विप्रकृष्टान्तर (दूर, separated by a long distance) और अतादात्म्य परिणाम हैं । अर्थात अभ्यन्तर परिणमन ही प्रधान होता है, वही प्रत्यासन्न कारण होता है और उसी रूप से आत्मा परिणति करता है । अत: अहेय होने से प्रत्यासन्न और प्रधान कारण होने से आत्म-परिणाम रूप सम्यग्दर्शन ही मोक्ष का कारण हो सकता है न कि पुद्गल कर्म ॥१५॥

प्रश्न - ऐसा मानने से अल्प-बहुत्व की कल्पना का विरोध आयेगा ? 
उत्तर - ऐसा नहीं है, उपशमादी की अपेक्षा सम्यग्दर्शन की उत्पत्ति तीन प्रकार की कही है ।
शंका - सम्यग्दर्शन को आत्म-परिणामत्व स्वीकार करने पर अल्प-बहुत्व की कल्पना का विरोध आता है । 
समाधान - ऐसा नहीं है - क्योंकि अल्प-बहुत्व का विवेचन भी उपशम-सम्यकत्वादि आत्म-परिणाम के आधार से किया जाता है; उसके लिये भी पुद्गल कर्म की आवश्यकता नहीं है । सबसे कम उपशम- सम्यग्दृष्टि हैं; संसारी क्षायिक-सम्यग्दृष्टि उपशम-सम्यग्दृष्टि से असंख्यात गुणे हैं, क्षायोपशमिक सम्यग्दृष्टि उनसे असंख्यात गुणे हैं और सिद्ध क्षायिक सम्यग्दृष्टि सबसे अनन्त गुणे हैं । अत: आत्म-परिणाम रूप सम्यग्दर्शन ही मोक्ष का साक्षात कारण है, ऐसा हम निश्चय करते हैं ॥१६॥

प्रश्न - अर्थ-श्रद्धान को ही सम्यग्दर्शन कहना चाहिये । यहाँ 'तत्त्व' पद व्यर्थ है । इससे सूत्र में भी लघुता आयेगी ॥१७॥
उत्तर - ऐसा नहीं कहना चाहिये, क्योंकि यदि तत्त्व पद नहीं दिया जायेगा तो मिथ्या-वादी प्रणीत सर्व अर्थों के श्रद्धान सम्यग्दर्शन का नाम सम्यग्दर्शन हो जायेगा ॥१८॥

अर्थात - मिथ्या-दृष्टि प्रणीत अर्थ (पदार्थ) ज्ञान के विषय तो हैं परन्तु तत्त्व नहीं हैं, उनमें वास्तविकता नहीं है । अथवा - अर्थ शब्द के अनेक अर्थ होने से संशय भी हो जायेगा । अर्थ शब्द के अनेक अर्थ हैं । वैशेषिक सिद्धांत में द्रव्य, गुण और कर्म इन तीन पदार्थों की अर्थ संज्ञा है । क्वचिद अर्थ - शब्द, प्रयोजन अर्थ में भी रहता है -- जैसे आपका किसलिये (किमर्थ) यहाँ आगमन हुआ । अर्थात् यहाँ आने का आपका प्रयोजन क्या है । क्वचित धन शब्द वाच्य भी अर्थ होता है जैसे यह देवदत्त 'अर्थवान' है - यहाँ अर्थवान का अर्थ धनवान है । कहीं पर अभिधेय अर्थ में भी 'अर्थ' शब्द आता है जैसे -- 'शब्दार्थ सम्बन्ध' इस शब्दार्थ सम्बन्ध में अर्थ शब्द का तात्पर्य अभिधेय है । इस प्रकार अर्थ शब्द के अनेक अर्थ होने से यह संशय हो सकता है कि किस अर्थ का श्रद्धान करना सम्यग्दर्शन है ? ॥१९॥

प्रश्न - सब का अनुग्रह होने से अदोष होगा । 
उत्तर - ऐसा भी नहीं कहना चाहिये, क्योंकि असदर्थ का विषय है । 
शंका - सर्व अर्थों का संग्रह होना कोई दोष नहीं है । सर्व अर्थों का श्रद्धान करना सम्यग्दर्शन है, ऐसा मानने पर सभी का अनुग्रह हो जायेगा - आपको इस समय सर्वानुग्रह से मत्सर भाव क्यों है ? आप सर्व लोक का अभ्युदय क्यों नहीं चाहते ? 
समाधान - ऐसा तर्क करना उचित नहीं है - असदर्थ का विषय होने से । हमारा सर्वानुग्रह में कोई द्वेष नहीं है, परन्तु असत अर्थ के विषय का श्रद्धान संसार का कारण होता है 1 अर्थात् वैशेषिक आदि के द्वारा माने गये अर्थ वास्तविक नहीं हैं और धन का श्रद्धान भी मुक्ति का कारण नहीं हो सकता । अत: सर्वानुग्रह के विचार से ही, सन्मार्ग-प्रदर्शन-प्रज्ञा से अर्थ के साथ 'तत्त्व' विशेषण लगा दिया है जिससे भव्य प्राणी असदर्थों में न भटकें ॥२०॥

प्रश्न - अर्थग्रहण से ही 'तत्त्व' की सिद्धि हो जायेगी ? 
उत्तर - ऐसा नहीं है, क्योंकि विपरीत अर्थ का ग्रहण भी देखा जाता है । 
शंका - 'अर्यते इति अर्थ:' अर्थात् जो जाना जाता है वह अर्थ है और मिध्यावादी प्रणीत अर्थ ज्ञेय हो नहीं सकते क्योंकि वे अविद्यमान हैं इसलिये अर्थग्रहण करने से ही तत्व का ग्रहण हो जाता है इसलिये 'तत्त्व' ग्रहण करना निष्प्रयोजन है । 
समाधान - ऐसा नहीं कहना, क्योंकि विपरीत ग्रहण भी देखा जाता है । यद्यपि अर्थ पद का विशिष्ट अर्थ करके 'तत्त्व' पद का काम लिया जाता है किन्तु मिथ्यात्व के उदय में इस प्राणी को अस्ति, नास्ति, नित्य, अनित्य इत्यादि एकांतों में मिथ्या अर्थबुद्धि होने लगती है, जैसे कि पित्त-ज्वर वाले को मधुर रस भी कटुक मालुम होता है । अत: इन एकांत अर्थों का निराकरण करने के लिये तत्त्व पद ग्रहण किया  है ॥२१॥

प्रश्न - 'अर्थ' पद का ग्रहण किसलिये किया है । क्योंकि तत्व ही अर्थ है । इस प्रकार अर्थों का तत्त्व के साथ समान-अधिकरण होने से तत्त्व-वचन से ही अर्थ का ज्ञान सिद्ध हो जाता है ।
उत्तर - व्यभिचार को दूर करने के लिये अर्थ ग्रहण किया गया है । यद्यपि 'तत्त्व ही अर्थ है' यह विग्रह करने पर तत्त्व के कहने से कार्य चल जाता है, फिर भी अर्थ का ग्रहणनिर्देश प्रतिपत्ति के लिये किया गया है । 'तत्त्वं श्रद्धानं' 'तत्त्व श्रद्धान है' ऐसा कहा जाय तो भी एकान्त निश्चय का प्रसंग आता है । क्योंकि अकान्तवादी भी 'नास्त्यात्मा' आत्मा नहीं है, इस श्रद्धान को तत्त्व-श्रद्धान कहने लगेंगे । 'तत्त्व का श्रद्धान' तत्त्व-श्रद्धान ऐसा कहा जाय तो भावमात्र का प्रसंग आता है । 'तत्त्व-भाव-सामान्य एक स्वतंत्र पदार्थ है' ऐसा कोई (वैशेषिक) कहता है - वैशेषिक ऐसा भी कहता है कि द्रव्यत्व, गुणत्व, कर्मत्व, सामान्यत्व आदि द्रव्यादि से भिन्न हैं तथा 'तत्त्व-एकत्व पुरुष रूप ही यह जगत है' इस ब्रह्मैकवाद के श्रद्धान को भी सम्यग्दर्शनत्व का प्रसंग आयेगा । तत्त्व एक है । 'ऋग्वेद में पुरुष ही सर्व है', यह वाक्य है वही तत्त्व है, उसका श्रद्धान करना सम्यग्दर्शन है -- कहना भी उचित नहीं कयोंकि अद्वैतवाद में क्रियाकारक आदि समस्त भेद-व्यवहार का लोप हो जाता है ॥२२-२४॥

यदि 'तत्तवेन' -- तत्त्व रूप से श्रद्धान को सम्यग्दर्शन कहते हैं, तो 'किसका श्रद्धान' या 'किसमें श्रद्धान' यह प्रश्न निर्वृत्त नहीं होता । इसलिये अव्यभिचार के लिये अर्थ शब्द ग्रहण किया है, यह ठीक ही है । अत: अर्थपद का ग्रहण करना अत्यंत आवश्यक है अर्थात तत्त्व रूप से प्रसिद्ध अर्थों का श्रद्धान सम्यग्दर्शन है ॥२५॥

कोई वादी इच्छापूर्वक श्रद्धान को सम्यग्दर्शन कहते हैं - परंतु यह कहना उचित नहीं है । सम्यग्दर्शन के इस लक्षण में मिथ्यादृष्टि के भी सम्यग्दर्शन का प्रसंग आता है । क्योंकि मिध्यादृष्टि भी बहुश्रुतत्व दिखाने के लिये वा जैनमत को जीतने की इच्छा से अर्हत्तत्त्वों का झूठा ही श्रद्धान कर लेते हैं, जैन सिद्धांत का अध्ययन भी करते हैं । इच्छा के बिना तो यह हो नहीं सकता । अत: इन्हें भी सम्यग्दर्शन प्राप्त हो जायेगा । इसलिये 'इच्छा-श्रद्धान' को सम्यग्दर्शन कहना योग्य नहीं है । अथवा यदि इच्छा-श्रद्धान को सम्यग्दर्शन कहेंगे तो केवली के सम्यग्दर्शन के अभाव का प्रसंग आयेगा, क्योंकि यदि इच्छा का नाम सम्यक्त्व है तो इच्छा तो लोभ की पर्याय है और क्षीण-मोही केवली के लोभ रहता नहीं । इसलिये केवली के सम्यग्दर्शन भी नही रहेगा । क्योंकि इच्छा के अभाव में सम्यग्दर्शन का भी अभाव हो ही जाएगा । इसलिये 'जिसके होने पर आत्मा यथाभूत अर्थ को ग्रहण करता है उसे सम्यग्दर्शन कहते हैं, ही लक्षण उचित है ॥२६-२८॥

सराग वीतराग के विकल्प से यह सम्यग्दर्शन दो प्रकार का है ॥२९॥ प्रशम, संवेग अनुकम्पा और आस्तिक्य से जिसका स्वरूप अभिव्यक्त होता है - वह सराग सम्यग्दर्शन है । रागादि का अनुद्रेक (शांति) उपशम है । संसार से भयभीत होना संवेग है । प्राणिमात्र में मैत्रि-भाव रखना अनुकम्पा है । जीवादि पदार्थों के यथार्थ स्वरूप में 'अस्ति' बुद्धि होना आस्तिक्य है । इनके द्वारा अभिव्यक्त होना है लक्षण जिसका वह प्रथम सराग सम्यक्त्व है ॥३०॥

आत्म-विशुद्धि मात्र वीतराग सम्यक्त्व है | अनंतानुबन्धी क्रोध, मान, माया, लोभ ये चार चारित्र मोहनीय का तथा मिथ्यात्व, सम्यक-मिथ्यात्व और सम्यक्त्व-प्रकृति ये तीन दर्शन मोहनीय का, इस प्रकार इन सात प्रकृतियों का सत्व नाश हो जाने पर जो आत्मविशुद्धि होती है वह वीतराग सम्यग्दर्शन है । सराग सम्यग्दर्शन तो साधन ही है और वीतराग सम्यग्दर्शन साधन भी है और साध्य भी है ॥३१॥