1-2. यद्यपि 'सत्' शब्द का प्रयोग अनेक अर्थों में होता है - जैसे 'सत्पुरुष, सदश्व' यहाँ प्रशंसार्थक सत् शब्द है। 'सन् घटः सन् पटः' यहाँ सत् शब्द अस्तित्ववाचक है। 'प्रवजितः सन् कथमनृतं ब्रूयात्-अर्थात् दीक्षित होकर असत्य भाषण कसे कर सकते हैं' यहाँ सत् शब्द प्रतिज्ञावाचक है। 'सत्कृत्य' में सत् शब्द आदरार्थक है  ।  यहाँ विवक्षा से सत् शब्द विद्यमानवाची ग्रहण किया गया है। चूंकि सत् सर्वपदार्थव्यापी है और समस्त विचारों का आधार होता है अतः उसको सर्वप्रथम ग्रहण किया है  ।  गुण और क्रिया आदि किसी में होते हैं किसी में नहीं पर 'सत्' सर्वत्र अप्रतिहतगति है  ।

3. जिसका सद्भाव प्रसिद्ध है उसी पदार्थ की संख्यात, असंख्यात या अनन्त रूप से गणना की जाती है अतः सत के बाद परिमाण निश्चय करनेवाली संख्या का ग्रहण किया गया है।

4. जिसकी संख्या का परिज्ञान हो गया है उस पदार्थ के ऊपर-नीचे आदि रूप से वर्तमान निवास की प्रतिपत्ति के अर्थ उसके बाद क्षेत्र का ग्रहण किया है।

5. पदार्थों की त्रैकालिक अवस्थाएँ विचित्र होती हैं, अतः त्रैकालिक क्षेत्र की प्रतिपत्ति के लिए उसके बाद स्पर्शन का ग्रहण किया है। किसी का क्षेत्र प्रमाण ही स्पर्शन होता है तो किसी का एक जीव या नाना जीवों की अपेक्षा 6 राजू या आठ राजू  ।

6. किसी क्षेत्र में स्थित पदार्थ की काल मर्यादा निश्चय करना काल है। 

7. अन्तर शब्द के अनेक अर्थ हैं  ।  यथा - 'सान्तरं काष्ठम्' में छिद्र अर्थ है  ।  'द्रव्याणि द्रव्यान्तरमारभते' यहां द्रव्यान्तर का अर्थ अन्य द्रव्य है। 'हिमवत्सागरान्तरे में अन्तर शब्द का अर्थ मध्य है। 'शुक्लरक्ताद्यन्तरस्थस्य स्फटिकस्य-सफेद और लाल रंग के समीप रखा हुआ स्फटिक' यहाँ अन्तर का समीप अर्थ है। कहीं पर 'विशेषता' अर्थ में भी प्रयुक्त होता है  ।  जैसे 'घोड़ा हाथी और लोहे में' 'लकड़ी पत्थर और कपड़े में' स्त्री-पुरुष और जल में अन्तर ही नहीं, महान् अन्तर है  ।  यहाँ अन्तर शब्द वैशिष्टयवाचक है  ।  'ग्रामस्यान्तरे कपाः' में बाह्यार्थक अन्तर शब्द है अर्थात् गाँव के बाहर कुआ है। कहीं उपसंव्यान अर्थात् अन्तर्वस्त्र के अर्थ में अन्तर शब्द का प्रयोग होता है यथा 'अन्तरे शाटकाः'। कहीं विरह अर्थमें जैसे 'अनभिप्रेत श्रोतृजनान्तरे मन्त्रयते - अनिष्ट व्यक्तियों के विरह में मन्त्रणा करता है' प्रकृत में छिद्र मध्य और विरह में से कोई एक अर्थ लेना चाहिए।

8. किसी समर्थ द्रव्य की किसी निमित्त से अमुक पर्याय का अभाव होने पर निमित्तान्तर से जब तक वह पर्याय पुनः प्रकट नहीं होती तब तक के काल को [[अन्तर]] कहते हैं।

9. औपमशमिक आदि परिणामों के निर्देश के लिए भाव का ग्रहण किया है।

10. संख्या का निश्चय होने पर भी परस्पर न्यूनाधिक्य का ज्ञान करने के लिए अल्पबहुत्व का कथन है।

11-14. प्रश्न - निर्देश के ग्रहण से ही 'सत्' का अर्थ पूरा हो जाता है अतः इस सूत्र में 'सत्' का ग्रहण निरर्थक है ?
उत्तर - 'सत्' के द्वारा गति, इन्द्रिय, काय आदि चौदह मार्गणाओं में 'कहां है कहां नहीं है ?' आदिरूप से सम्यग्दर्शनादि का अस्तित्व सूचित किया जाता है  ।  अधिकृत जीवादि और सम्यग्दर्शनादि का यद्यपि 'निर्देश के द्वारा ग्रहण हो जाता है परन्तु अनधिकृत क्रोधादि या अजीवपर्याय वर्णादि के अस्तित्व का सूचन करने के लिए 'सत्' का ग्रहण आवश्यक है।

15. विधान और संख्या ग्रहण के पृथक्-पृथक् प्रयोजन है - विधान के द्वारा सम्यग्दर्शनादि के प्रकारों की गिनती की जाती है और प्रत्येक प्रकार की वस्तुओं की गिनती संख्या के द्वारा की जाती है - इतने उपशम सम्यग्दृष्टि हैं, इतने क्षायिकसम्यग्दृष्टि हैं आदि  ।

16. यद्यपि आपाततः क्षेत्र और अधिकरण में कोई अन्तर नहीं है फिर भी अधिकृत अनधिकृत सभी पदार्थों का क्षेत्र बताने के लिए विशेषरूप से क्षेत्र का ग्रहण किया है।

17-19. प्रश्न - क्षेत्र के होने पर ही स्पर्शन होता है, घटरूप क्षेत्र के रहने पर ही जल उसे स्पर्शन करता है अतः क्षेत्र से स्पर्शन का पृथक् कथन नहीं करना चाहिए ?
उत्तर - क्षेत्र शब्द विषयवाची है जैसे राजा जनपदक्षेत्र में रहता है यहां राजा का विषय जनपद है न कि वह सम्पूर्ण जनपद को स्पर्श करता है परन्तु स्पर्शन सम्पूर्ण विषयक होता है  ।  [[क्षेत्र]] वर्तमानवाची है और स्पर्शन त्रिकालगोचर होता है, अर्थात् त्रैकालिक क्षेत्र को [[स्पर्शन]] कहते हैं।

20. मुख्यकाल के अस्तित्व की सूचना देने के लिए स्थिति से पृथक् काल का ग्रहण किया है। व्यवहारकाल पर्याय और पर्यायी की अवधि का परिच्छेद करता है। सभी पदार्थों के अधिगम के लिए किंचित् विशेष का निरूपण किया गया है।

21. यद्यपि निक्षेपों में 'भाव' का निरूपण है किन्तु यहां भाव से औपशमिकादि जीवभावों के कहने की विवक्षा है और वहां सामान्य से पर्यायनिरूपण की।

22. तत्त्वाधिगम के विभिन्न प्रकारों का निर्देश शिष्य की योग्यता, अभिप्राय और जिज्ञासा की शान्ति के लिए किया जाता है  ।  कोई अति-संक्षेप में समझ लेते हैं कोई विस्तार से और कोई मध्यम रीति से  ।  अन्यथा 'प्रमाण' इस संक्षिप्त ग्रहण से ही सब प्रयोजन सिद्ध हो सकते हैं तो अन्य सभी उपायों का कथन निरर्थक हो जायगा  ।