मिथ्यादृष्टि जीव के मिथ्यादर्शन के साथ रहने के कारण इन ज्ञानों में मिथ्यात्व आ जाता है जैसे कड़वी तूमरी में रखा हुआ दूध कडुआ हो जाता है उसी तरह मिथ्यादृष्टिरूप आधार-दोष से ज्ञान में मिथ्यात्व आ जाता है। यह आशंका उचित नहीं है कि 'मणि सुवर्ण आदि मलस्थान में गिरकर भी जैसे अपने स्वभाव को नहीं छोड़ते वैसे ज्ञान को भी नहीं छोड़ना चाहिए'; क्योंकि पारिणामिक अर्थात् परिणमन करानेवाले की शक्ति के अनुसार वस्तुओं में परिणमन होता है  ।  कडुवी तूंबड़ी के समान मिथ्यादर्शन में ज्ञान दूध को बिगाड़ने की शक्ति है। यद्यपि मलस्थान से मणि आदि में बिगाड़ नहीं होता पर अन्य धातु आदि के सम्बन्ध से सुवर्ण आदि भी विपरिणत हो ही सकते हैं। सम्यग्दर्शन के होते ही मत्यादि का मिथ्याज्ञानत्व हटकर उनमें सम्यक् ज्ञानत्व आ जाता है और मिथ्यादर्शन के उदय में ये ही-मत्यज्ञान श्रुताज्ञान और विभङ्गावधि बन जाते हैं। 'जिस प्रकार सम्यग्दृष्टि मति श्रुत अवधि से रूपादि को जानता है उसी प्रकार मिथ्यादृष्टि भी, अतः ज्ञानों में मिथ्यादर्शन से क्या विपर्यय हुआ ? मिथ्यादृष्टि भी रूप को रूप ही जानता है अन्यथा नहीं' इस आशंका का परिहार करने के लिए सूत्र कहते हैं --