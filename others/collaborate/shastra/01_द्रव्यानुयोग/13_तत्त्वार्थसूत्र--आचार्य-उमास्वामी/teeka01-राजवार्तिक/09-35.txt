हिंसा आदि को निमित्त लेकर ध्यान की धारा चलती है अतः हिंसादि का हेतु रूप से निर्देश किया है। हिंसादि के आवेश और परिग्रह आदि के संरक्षण के कारण देशविरत को भी रौद्रध्यान होता है  ।  पर यह नरकादि गतियों का कारण नहीं होता; क्योंकि वह सम्यग्दर्शन के साथ है। संयत के रौद्रध्यान नहीं होता; क्योंकि रौद्र भावों में संयम रह ही नहीं सकता। हिंसानन्द, अनृतानन्द, स्तेयानन्द और परिग्रहानन्द ये चारों रौद्रध्यान अतिकृष्ण, नील और कापोत लेश्या वालों के होते हैं। ये प्रमादाधिष्ठान और नरक गति में ले जानेवाले हैं। आत्मा इन अशुभ ध्यानों से संक्लिष्ट होकर तप्त लौहपिण्ड जैसे जल को खींचता है उसी तरह कर्मों को खींचता है।