1. सत्-अर्थात् प्रशस्ततत्त्वज्ञान, असत् अर्थात् अज्ञान इनमें मिथ्यादृष्टि को कोई विशेषता का भान नहीं होता वह कभी सत् को असत् और असत् को सत् कहता है, झोंक में आकर यदृच्छा से सत् को सत् और असत् को असत् कहने पर भी उसका वह मिथ्याज्ञान ही है। जैसे कि कोई पागल गाय को घोड़ा या घोडा को गाय कहता है, कभी गाय को गाय और घोड़े को घोड़ा कहने पर भी उसका सब पागलपन ही कहा जाता है  ।

2. अथवा सत् शब्द विद्यमानार्थक है  ।  वह कभी विद्यमान को अविद्यमान, अविद्यमान को विद्यमान रूप से जानता है  ।

3. इसका कारण है विभिन्न मतवादियों द्वारा वस्तु के स्वरूप का विभिन्न प्रकार से वर्णन और प्रचार करना  ।  <ol><li>किन्हीं (अद्वैत) का कहना है कि द्रव्य ही है, रूपादि की सत्ता नहीं है तो <li>कोई (बौद्ध) रूपादि को ही मानना चाहते हैं द्रव्य को नहीं  ।  <li>कोई (वैशेषिक) कहते हैं कि द्रव्य से रूपादि गुण भिन्न होते हैं। </ol>ये तीनों ही पक्ष मिथ्या है; क्योंकि यदि द्रव्य ही हो रूपादि न हो तो द्रव्य का परिचायक लक्षण न रहने से लक्ष्यभूत द्रव्य का ही अभाव हो जायगा। इन्द्रियों से पूरे द्रव्य का अखण्ड-रूप से ग्रहण होने के कारण पाँच इन्द्रियाँ मानने की आवश्यकता नहीं रह जाती क्योंकि द्रव्य तो किसी एक भी इन्द्रिय से पूर्ण रूप से गृहीत हो ही जायगा। पर ऐसा मानना न तो इष्ट ही है और न प्रमाणप्रसिद्ध ही। 
इसी तरह यदि द्रव्य का अस्तित्व न हो तो निराश्रय रूपादि का आधार क्या होगा ? यदि रूपादि परस्पर में अभिन्न हों तो एक से अभिन्न होने के कारण सभी एक हो जायेंगे समुदाय का अभाव ही हो जायगा। यदि द्रव्य और गुण में सर्वथा भेद है तो उनमें परस्पर लक्ष्यलक्षणभाव नहीं हो सकेगा। दण्ड और दण्डी की तरह पृथक् सिद्धगत लक्ष्यलक्षणभाव तो तब बन सकता है जब द्रव्य और गुण दोनों पृथक् सिद्ध हों। द्रव्य से भिन्न अमूर्त रूपादि गुणों से इन्द्रिय का सन्निकर्ष भी नहीं होगा और इस तरह उनका परिज्ञान करना ही असम्भव हो जायगा; क्योंकि भिन्न द्रव्य तो कारण हो नहीं सकेगा। 

4. केवल स्वरूप में ही नहीं किन्तु जगत् के मूल-कारणों में ही प्रवादियों को विवाद है। जैसे 
[[सांख्यों]] का मत है कि - अव्यक्त प्रकृति से महान्-बुद्धि, महान् से अहङ्कार, अहङ्कार से पाँच इन्द्रियाँ, पाँच इन्द्रियों के विषय तन्मात्रा और पृथिवी आदि पाँच महाभूत और मन ये सोलह गुण और पाँच महाभूतों से यह दृश्य-जगत् उत्पन्न होता है। यह मत निर्दोष नहीं है; क्योंकि अमूर्त, निरवयव, निष्क्रिय, अतीन्द्रिय, नित्य और पर-प्रयोग से अप्रभावित प्रधान से मूर्त, सावयव, सक्रिय, इन्द्रियग्राह्य आदि विपरीत लक्षणवाले घटादि पदार्थों की उत्पत्ति नहीं हो सकती  ।  स्वयं चेतनाशून्य प्रधान का इस तरह बुद्धिपूर्वक सृष्टि को उत्पन्न करना सम्भव ही नहीं है  ।  पुरुष स्वयं निष्क्रिय है वह प्रधान को प्रेरणा भी नहीं दे सकता  ।  फिर प्रधान को सृष्टि के उत्पन्न करने का खास प्रयोजन भी नहीं दिखाई देता। 'पुरुष को भोग सम्पादन करना' यह प्रयोजन भी नहीं हो सकता; क्योंकि नित्य और विभु आत्मा का भोक्तारूप से परिणमन ही नहीं हो सकता। स्वयं अचेतन प्रधान प्रेरित होकर भी बुद्धिपूर्वक प्रवृत्ति नहीं कर सकता। 
[[वैशेषिकों]] का मत है कि - पथिवी आदि द्रव्यों के जुदा-जुदा परमाणु हैं  ।  उनमें अदृष्ट आदि से क्रिया होती है फिर द्वयणुकादि क्रम से घटादि की उत्पत्ति होती है। यह मत भी ठीक नहीं है। क्योंकि परमाणु नित्य हैं, अतः उनमें कार्य को उत्पन्न करने का परिणमन ही नहीं हो सकता। यदि परिणमन हो तो नित्यता नहीं हो सकती। फिर परमाणुओं से भिन्न किसी स्वतन्त्र अवयवीरूप कार्य की उपलब्धि भी नहीं होती। परमाणुओं में पृथिवीत्व आदि जातिभेद की कल्पना भी प्रमाणसिद्ध नहीं है। क्योंकि <ul><li>भिन्नजातीय चन्द्रकान्तमणि से जल की, <li>जल से पार्थिव मोती की, <li>लकड़ी से अग्नि आदि की </ul>उत्पत्ति देखी जाती है। भिन्नजातीयों में केवल समुदाय की कल्पना करना तुल्यजातीयों में भी समुदायमात्र को ही सिद्ध करेगी, कार्योत्पत्ति को नहीं  ।  निष्क्रिय और निर्विकारी आत्मा कर्ता भी नहीं हो सकता। आत्मा का अदृष्ट गुण भी चूंकि निष्क्रिय है अत: वह भी भिन्न पदार्थों में क्रिया उत्पन्न नहीं कर सकेगा।
[[बौद्धों]] की मान्यता है कि वर्णादि परमाणुसमुदयात्मक रूप परमाणुओं का संचय ही इन्द्रियग्राह्य होकर घटादि व्यवहार का विषय होता है। इनका यह मत ठीक नहीं है, क्योंकि जब प्रत्येक परमाणु अतीन्द्रिय है तो उनसे अभिन्न समुदाय भी इन्द्रियग्राह्य नहीं हो सकता  ।  जब उनका कोई दृश्य कार्य सिद्ध नहीं होता तब कार्यलिङ्गक अनुमान से परमाणुओं की सत्ता भी सिद्ध नहीं की जा सकेगी। परमाणु चूंकि क्षणिक और निष्क्रिय हैं अतः उनसे कार्योत्पत्ति भी नहीं हो सकती। विभिन्न शक्तिवाले उन परमाणुओं का परस्पर स्वतः सम्बन्ध की संभावना नहीं है और अन्य कोई सम्बन्ध का कर्ता हो नहीं सकता। तात्पर्य यह कि परस्पर सम्बन्ध नहीं होने के कारण घटादि स्थूल कार्यों की उत्पत्ति ही नहीं हो सकेगी। इसी तरह बिगड़े पित्तवाले रोगी को रसनेन्द्रिय के विपर्यय की तरह अनेक प्रकार के विपर्यय मिथ्यादृष्टि को होते रहते हैं।
चारित्र मोक्ष का प्रधान कारण है अत: उसका वर्णन मोक्ष के प्रसङ्ग में किया जायगा। केवलज्ञान हो जाने पर भी जब तक व्युपरतक्रियानिवृति ध्यानरूप चरम चारित्र नहीं होता तब तक मुक्ति की संभावना नहीं है  ।