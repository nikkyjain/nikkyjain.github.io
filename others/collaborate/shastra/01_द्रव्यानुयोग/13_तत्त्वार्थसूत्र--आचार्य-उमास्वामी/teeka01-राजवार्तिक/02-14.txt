1. आदि शब्द के अनेक अर्थ हैं, पर यहाँ आदि शब्द व्यवस्थावाची है।

2-4. प्रश्न - 'दो इन्द्रियाँ हैं जिसकी' इस प्रकार बहुव्रीहि समास में अन्य पदार्थ प्रधान होने से द्वीन्द्रिय से आगे के जीव त्रस कहे जायँगे जैसे कि 'पर्वत से लेकर खेत है' यहाँ पर्वत की गिनती खेत में नहीं होती।
उत्तर - जैसे 'सफेद वस्त्रवाले को लाओ' इस तद्गुणसंविज्ञान बहुव्रीहि में सफेद कपड़ा नहीं छूटता है उसी तरह 'द्वीन्द्रियादयः' में भी द्विन्द्रिय शामिल हो जाती है। 
अथवा, अवयव से विग्रह करने पर भी समास का अर्थ समुदाय होता है, जैसे 'सर्वादिः' में सर्व का भी ग्रहण होता है उसी तरह द्वीन्द्रिय का भी त्रस में अन्तर्भाव कर लेना चाहिये। द्वीन्द्रिय के स्पर्शन और रसना ये दो इन्द्रियां, वचनबल और कायबल, आयु और श्वासोच्छ्वास ये छह प्राण होते हैं। त्रीन्द्रिय के घ्राणेन्द्रिय के साथ सात, चतुरिन्द्रिय के चक्षु के साथ आठ, पंचेन्द्रिय असंज्ञी तिर्यच के श्रोत्र के साथ नव और संज्ञी पंचेन्द्रिय तिर्यञ्च मनुष्य देव और नारकियों के मनोबल के साथ दस प्राण होते हैं  ।