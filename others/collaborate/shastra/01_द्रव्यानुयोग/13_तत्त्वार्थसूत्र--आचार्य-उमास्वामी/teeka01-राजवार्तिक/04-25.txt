1. पूर्व उत्तर आदि दिशाओं में यथाक्रम सारस्वत आदि देवों का निवास है। अरुण समुद्र के मध्य से एक तमस्कन्ध मूल में असंख्यात योजन का विस्तृत तथा मध्य और अन्त में क्रमशः घटकर संख्यात योजन विस्तारवाला है। यह अत्यन्त तीव्र अन्धकार रूप तथा समुद्र की तरह गोल है। यह तमस्कन्ध अरिष्ट विमान के नीचे स्थित है। इससे आठ अन्धकार राशियाँ निकलती हैं जो अरिष्ट विमान के आसपास हैं। चारों दिशाओं में दो-दो करके तिर्यक्लोक तक आठ हैं। इनके अन्तराल में सारस्वत आदि लौकान्तिक हैं। पूर्व और उत्तर के कोण में सारस्वत, पूर्व में आदित्य, पूर्वदक्षिण कोण में वह्नि, दक्षिण में अरुण, दक्षिण पश्चिम में गर्दतोय, पश्चिम में तुषित, उत्तर पश्चिम में अव्याबाध और उत्तर में अरिष्ट विमान है। 

3. दो-दो लोकान्तिकों में अग्न्याभ सूर्याभ आदि 16 लौकान्तिक और भी हैं। सारस्वत और आदित्य के बीच में अग्न्याभ और सूर्याभ, आदित्य और वह्नि के अन्तराल में चन्द्राभ और सत्याभ, वह्नि और अरुण के बीच में श्रेयस्कर और क्षेमकर, अरुण और गर्दतोय के अन्तराल में वृषभेष्ट और कामवर, गर्दतोय और तुषित के बीच में निर्माणरज और दिगन्तरक्षित, तुषित और अव्याबाध के बीच में आत्मरक्षित और सर्वरक्षित, अव्याबाध और अरिष्ट के बीच में मरुत् और वसु तथा अरिष्ट और सारस्वत के वीच अश्व और विश्व हैं, इन नामों के विमान हैं। इनमें रहनेवाले लौकान्तिक देव भी इसी नाम से व्यवहृत होते हैं। इनकी संख्या इस प्रकार है - सारस्वत-७००, आदित्य 700, वह्नि, 7007, अरुण 7007, गर्दतोय 9009, तुषित 9009, अव्याबाध 11011, अरिष्ट 11011, अग्न्याभ 7007, सूर्याभ 9009, चन्द्राभ 11011, सत्याभ 13013, श्रेयस्कर 15015, क्षेमंकर 17017, वृषभेष्ट 19019, कामवर 21021, निर्माणरज 23023, दिगन्तरक्षित 25025, आत्मरक्षित 27027, सर्वरक्षित 29029, मरुत् 31031, वसु 33033, अश्व 35035, विश्व 37037  ।  इस तरह इन चालीस लोकान्तिकों की समग्र संख्या 40786 ।  ये सभी स्वतन्त्र हैं। विषयविरक्त होने से देवर्षि कहे जाते हैं। ये चौदह पूर्व के पाठी, ज्ञानोपयोगी, संसार से उद्विग्न, अनित्य आदि भावनाओं को भानेवाले, अति विशुद्ध सम्यग्दृष्टि होते हैं। तीर्थङ्करों की दीक्षा के समय उन्हें प्रतिबोध देने आते हैं। नामकर्म की उत्तर प्रकृतियाँ असंख्यात हैं। उन्हीं के उदय से संसारी जीवों के अनेक प्रकार की शुभ-अशुभ संज्ञाएँ होती हैं। यह अष्टकर्ममय संसार सामान्यतया भव्य और अभव्य दोनों ही प्रकार के जीवों के अनादि अनन्त है  ।  जो मोह का उपशम या क्षय करने के लिए उद्यत हैं उन सम्यग्दृष्टियों के उत्कृष्ट से 7-8 भव तथा जघन्य से 2-3 भव में संसार का उच्छेद हो जाता है  ।  जो सम्यक्त्व से च्युत हो गए हैं उनका कोई नियम नहीं  । 