1-2. ये दोनों शरीर अनादि से इस जीव के साथ हैं। उपचय-अपचय की दृष्टि से इनका सादि-सम्बन्ध भी होता है, इसीलिए च शब्द दिया है। जैसे वृक्ष से बीज और बीज से वृक्ष इस प्रकार सन्तति की दृष्टि से बीज-वृक्ष अनादि होकर भी तद्बीज और तद्वृक्ष की अपेक्षा सादि हैं उसी तरह तैजस कार्मण भी बन्धसन्तति की दृष्टि से अनादि और तत्-तत् दृष्टि से सादि हैं।

3-5. यदि सर्वथा आदिमान् माना जाय तो अशरीर आत्मा के नूतन शरीर का सम्बन्ध ही नहीं हो सकेगा, क्योंकि शरीर-सम्बन्ध का कोई निमित्त ही नहीं है। और यदि निनिमित्त ही शरीर-सम्बन्ध होने लगे तो मुक्त-आत्माओं के साथ भी शरीर का सम्बन्ध हो जायगा। इस तरह कोई मुक्त ही नहीं रह सकेगा। और यदि अनादि होने से उसे अनन्त माना जायगा; तो भी किसी को मोक्ष ही नहीं हो सकेगा। अतः जैसे अनादिकालीन बीज-वृक्ष सन्तति भी अग्नि आदि कारणों से नष्ट हो जाती है उसी तरह कर्मशरीर भी ध्यानाग्नि से नष्ट हो जाता है  ।