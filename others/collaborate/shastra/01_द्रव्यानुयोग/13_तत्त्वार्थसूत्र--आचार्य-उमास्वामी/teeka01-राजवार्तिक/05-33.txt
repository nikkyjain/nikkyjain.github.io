1-5. बाह्य आभ्यन्तर कारणों से स्नेह पर्याय की प्रकटता से जो चिकनापन है वह स्नेह है और जो रूखापन है वह रूक्ष है। इन कारणों से द्वयणुक आदि स्कन्धरूप बन्ध होता है। दो स्निग्ध रूक्ष परमाणुओं में बन्ध होने पर द्वयणुक स्कन्ध होता है  ।  स्नेह और रूक्ष के अनन्त भेद हैं  ।  अविभागपरिच्छेद एकगुणवाला स्नेह सर्वजघन्य है, प्रथम है। इसी तरह दो, तीन, चार, संख्यात, असंख्यात और अनन्तगुण स्नेह रूक्ष के विकल्प हैं। जैसे जल से बकरी के दूध और घी में प्रकृष्ट स्निग्धता है, उससे भी प्रकृष्ट गाय के दूध और घी में, उससे भी प्रकृष्ट भैस के दूध घी में, उससे भी प्रकृष्ट ऊँटनी के दूध और घी में स्निग्धता देखी जाती है उसी तरह क्रमशः धूल से प्रकृष्ट रूखापन तुषखंड में और उससे भी प्रकृष्ट रूक्षता रेत में पायी जाती है। इसी तरह परमाणुओं में भी स्निग्धता और रूक्षता के प्रकर्ष और अपकर्ष का अनुमान होता है।