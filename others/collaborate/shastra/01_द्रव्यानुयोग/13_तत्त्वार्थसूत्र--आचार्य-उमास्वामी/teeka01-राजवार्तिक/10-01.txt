संवर के द्वारा जिसकी परम्परा की जड़ काट दी गई है और चारित्र-ध्यानाग्नि के द्वारा जिसकी सत्ता का सर्वथा लोप कर दिया है उस मोहनीय का क्षय हो जाने पर ज्ञानावरण, दर्शनावरण और अन्तराय का क्षय होते ही केवलज्ञान उत्पन्न होता है । यहाँ 'उत्पन्न' होता है ऐसा उपदेश दिया गया है । इस वाक्यशेष का अन्वय कर लेना चाहिये ।

1-2. मोहक्षय का पृथक-प्रयोग क्रमिक क्षय की सूचना देने के लिए है । पहिले मोहक्षय करके अन्तर्मुहूर्त तक क्षीणकषाय पद को पाकर फिर एक साथ ज्ञानावरण, दर्शनावरण, और अन्तराय का क्षय कर कैवल्य प्राप्त करता है । मोह का क्षय ही मुख्यतया केवलज्ञान की उत्पत्ति का कारण है, यह जताने के लिए पंचमी-विभक्ति से मोहक्षय की हेतुता का द्योतन किया है ।

3. मोहादि का क्षय परिणाम-विशेषों से होता है । पूर्वोक्त तैयारी के साथ परम-तप को धारण कर प्रशस्त-अध्यवसाय से उत्तरोत्तर विशुद्ध होते हुए साधक के शुभ-प्रकृतियों का अनुभाग बढ़ता है और अशुभ प्रकृतियाँ कृश होकर विलीन हो जाती हैं । कोई वेदक-सम्यग्दृष्टि अप्रमत्त-गुणस्थान में सात प्रकृतियों के उपशम का प्रारम्भ करता है । कोई साधक असंयत सम्यग्दृष्टि, संयतासंयत, प्रमत्तसंयत या अप्रमत्त-संयत किसी भी गुणस्थान में सात प्रकृतियों का क्षयकर क्षायिक-सम्यग्दृष्टि हो चारित्रमोह का उपशम प्रारम्भ करता है । फिर अथाप्रवृत्तकरण, अपूर्वकरण और अनिवृत्तिकरण करके उपशमश्रेणी चढ़कर अपूर्वकरण-उपशमक व्यपदेश को प्राप्तकर वहाँ नवीन परिणामों से पाप-कर्मों के प्रकृति, स्थिति और अनुभाग को क्षीणकर शुभ-कर्मों के अनुभाग को बढ़ाता हुआ अनिवृत्तिबादर साम्परायक गुणस्थान में जा पहुँचता है । वहाँ नपुंसकवेद, स्त्रीवेद, नव नोकषाय, पुंवेद, अप्रत्याख्यान-प्रत्याख्यान दो क्रोध, दो माया, दो लोभ, क्रोध-संज्वलन और मान-संज्वलन इन प्रकृतियों का क्रमशः उपशमन कर सूक्ष्मसाम्पराय गुणस्थान में पहुँचता है । वहाँ प्रथम समय में माया संज्वलन को उपशमकर, लोभ-संज्वलन को क्षीणकर, सूक्ष्मसाम्परायोपशमक कहलाता है । फिर उपशान्तकषाय के प्रथम समय में लोभ-संज्वलन का उपशम कर समस्त मोह का उपशम होने से उपशान्त-कषाय कहलाता है । यहाँ आयु के क्षय से मरण हो सकता है । अथवा फिर कषायों की उदीरणा होने से नीचे गिर जाता है । वही या अन्य कोई विशुद्ध अध्यवसाय से अपूर्व उत्साह को धारण करता हुआ पहिले की तरह क्षायिक-सम्यग्दृष्टि होकर बड़ी भारी विशुद्धि से क्षपक श्रेणी चढ़ता है  ।  अथाप्रवृत्त आदि तीन करणों से अपूर्वकरण-क्षपक अवस्था को प्राप्त कर उससे आगे आठ कषायों का नाश कर नपुंसक-वेद और स्त्री-वेद को उखाड़कर छह नोकषायों को पुंवेद में, पुंवेद को क्रोध-संज्वलन में, क्रोध-संज्वलन को मान में, मान को माया में, माया को लोभ में डालकर क्रमश: क्षय करके अनिवृत्तिबादर साम्परायक क्षपक गुणस्थान में पहुँचता हुआ लोभ-संज्वलन को सूक्ष्म करके सूक्ष्मसाम्परायक हो जाता है । उससे आगे समस्त मोहनीय-कर्म का निर्मूल क्षय करके क्षीणकषायगुणस्थान में मोहनीय का समस्त भार उतार कर फेंक देता है । वह उपान्त्य-समय में निद्रा-प्रचला का क्षय करके पाँच ज्ञानावरण, चार दर्शनावरण और पाँच अन्तरायों का अन्त समय में विनाश कर अचिन्त्य विभूतियुक्त केवलज्ञान दर्शनस्वभाव को निष्प्रतिपक्षीरूप से प्राप्त कर कमल की तरह निर्लिप्त और निरुपलेप होकर साक्षात् त्रिकालवर्ती सर्वद्रव्य पर्यायों का ज्ञाता सर्वत्र अप्रतिहत अनन्तदर्शनशाली कृतकृत्य मेघ-पटलों से विमुक्त, शरत्कालीन पूर्णचन्द्र की तरह सौम्यदर्शन और प्रकाशमानमूर्ति केवली हो जाता है । इन केवल ज्ञानदर्शनवाले सशरीरी ऐश्वर्यशाली घातिया कर्मों के नाशक और वेदनीय, आयु, नाम और गोत्र-कर्म की सत्तावाले केवली के बन्ध के कारणों का अभाव और निर्जरा के द्वारा समस्त कर्मों का मोक्ष होने को मोक्ष कहा है  ।