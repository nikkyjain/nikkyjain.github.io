1. दर्शन आदि का तीन आदि से क्रमशः सम्बन्ध कर लेना चाहिए। अर्थात् <ul><li>दर्शनमोहनीय तीन प्रकार का, <li>चारित्र-मोहनीय दो प्रकार का, <li>अकषाय वेदनीय नव प्रकार का और <li>कषायवेदनीय सोलह प्रकार का है। </ul>
2. दर्शनमोहनीय के तीन भेद हैं - सम्यक्त्व, मिथ्यात्व और मिश्र  ।  दर्शनमोहनीय-कर्म बन्ध की अपेक्षा एक होकर भी सत्ता की अपेक्षा तीन प्रकार का है। जिसके उदय से सर्वज्ञप्रणीत मार्ग से पराङमुख होकर तत्त्वश्रद्धान से निरुत्सुक और हिताहित विभाग में असमर्थ मिथ्यादृष्टि हो जाता है, वह [[मिथ्यात्व]] है। शुभ-परिणामों से जब उसका अनुभाग रोक दिया जाता है और जब वह उदासीन रूप से स्थित रहकर आत्मश्रद्धान को नहीं रोकता तब वही सम्यक्त्व प्रकृति रूप बन जाता है और उसके उदय में भी सम्यग्दर्शन हो सकता है। जब वही मिथ्यात्व आधा शुद्ध और आधे अशुद्ध रसवाला होता है तब धोने से क्षीणाक्षीण मदशक्तिवाले कोदों की तरह मिश्र या तदुभय कहा जाता है  ।  इसके उदय से आधे शुद्ध कोदों से जिस प्रकार का मद होता है उसी तरह के मिश्रभाव होते हैं। 

3. चारित्रमोहनीय अकषाय और कषाय के भेद से दो प्रकार का है। जैसे 'अलोमिका' कहने से रोम का सर्वथा निषेध नहीं होता किन्तु काटने लायक बड़े रोमों का अभाव ही होता है उसी तरह अकषाय शब्द से कषाय का निषेध नहीं है किन्तु ईषत् कषाय विवक्षित है। ये स्वयं कषाय न होकर दूसरे के बल पर कषाय बन जाती हैं। जैसे कुत्ता स्वामी का इशारा पाकर काटने को दौड़ता है और स्वामी के इशारे से ही वापिस आ जाता है उसी तरह क्रोधादि कषायों के बल पर ही हास्य आदि नोकषायों की प्रवृत्ति होती है, क्रोधादि के अभाव में ये निर्बल रहती हैं, इसीलिए इन्हें ईषत्कषाय, अकषाय या नोकषाय कहते हैं।

4. अकषायवेदनीय हास्य आदि के भेद से नव प्रकार का है। <ul><li>जिसके उदय से हँसी आवे वह हास्य कर्म है। <li>जिसके उदय से उत्सुकता हो वह रति है। <li>रति से विपरीत अरति होती है अर्थात् अनौत्सुक्य  ।  <li>जिसका फल शोक हो वह शोक है। <li>जिसके उदयसे उद्वग हो वह भय है  ।  <li>कुत्सा-ग्लानि को जुगुप्सा कहते हैं  ।  यद्यपि जुगुप्सा कुत्सा का ही एक भेद है फिर भी कुछ अन्तर है - अपने दोषों को ढंकना जुगुप्सा है तथा दूसरे के कुल, शील आदि में दोष लगाना, आक्षेप करना और भर्त्सना करना आदि कुत्सा है  ।  <li>जिसके उदय से कोमलता, अस्फुटता, क्लीवता, कामावेश, नेत्रविभ्रम, आस्फालन और पुरुष की इच्छा आदि स्त्री-भावों को प्राप्त हो वह स्त्रीवेद है। जब स्त्रीवेद का उदय होता है तब पुरुषवेद और नपुंसकवेद सत्ता में रहते हैं। शरीर में जो स्तन, योनि आदि चिह्न हैं वे नामकर्म के उदय से होते हैं, अतः द्रव्यपुरुष को भी स्त्रीवेद का उदय होता है  ।  कभी स्त्री को भी पुंवेद का उदय होता है। शरीर का आकार तो नामकर्म की रचना है। <li>जिसके उदय से पुरुष-सम्बन्धी भावों को प्राप्त तो वह पुंवेद और <li>जिसके उदय से नपुंसकों के भावों को प्राप्त हो वह नपुंसक वेद है।</ul>
5. कषायवेदनीय अनन्तानुबन्धी क्रोध आदि के भेद से सोलह प्रकार का है। <ul><li>अपने और पर के उपघात या अनुपकार आदि करने के क्रूर परिणाम क्रोध हैं। वह पर्वतरेखा, पृथ्वी रेखा, धूलिरेखा और जलरेखा के समान चार प्रकार का है। <li>जाति आदि के मद से दूसरे के प्रति नमने की वृत्ति न होना मान है। वह पत्थर का खम्भा, हड्डी, लकड़ी और लता के समान चार प्रकार का है  ।  <li>दूसरे को ठगने के लिए जो कुटिलता और छल आदि हैं वह माया है। यह बाँस-वृक्ष की गँठीली जड़, मेढे का सींग, गाय के मूत्र की वक्ररेखा और लेखनी के समान चार प्रकार की है। <li>धन आदि की तीव्र आकांक्षा या गृद्धि लोभ है। यह किरमिची रंग, काजल, कीचड़ और हलदी के रंग के समान चार प्रकार का है  ।  </ul>इन क्रोध, मान, माया और लोभ की अनन्तानुबन्धी आदि चार अवस्थाएँ होती हैं। <ul><li>अनन्त संसार का कारण होने से मिथ्यादर्शन को अनन्त कहते हैं, इस अनन्त मिथ्यात्व को बाँधने वाली कषाय अनन्तानुबन्धी है। <li>जिसके उदय से देशविरति अर्थात थोड़ा भी संयम-संयमासंयम प्राप्त नहीं कर सकते वह देशविरति का आवरण करनेवाली कषाय अप्रत्याख्यानावरण है। <li>जिसके उदय से संपूर्ण विरति या सकलसंयम धारण न कर सकें वह समस्त प्रत्याख्यान - सर्वत्याग को रोकनेवाली कषाय प्रत्याख्यानावरण है। <li>जो संयम के साथ ही जलती रहे अथवा जिसके रहने पर भी संयम हो सकता हो वह संज्वलन कषाय है। </ul>इस तरह 4x4=सोलह कषायें होती हैं।