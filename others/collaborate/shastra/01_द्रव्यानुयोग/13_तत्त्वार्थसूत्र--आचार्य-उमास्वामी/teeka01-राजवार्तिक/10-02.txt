1-2. मिथ्यादर्शन आदि बन्ध-हेतुओं के अभाव से नूतन कर्मों का आना रुक जाता है। कारण के अभाव से कार्य का अभाव होता हो है। पूर्वोक्त निर्जरा के कारणों से संचित कर्मों का विनाश होता है ।  इन कारणों से आयु के बराबर जिनकी स्थिति कर ली गई है ऐसे वेदनीय आदि शेष कर्मों का युगपत् आत्यन्तिक क्षय हो जाता है ।
63. प्रश्न - कर्मबन्ध सन्तान जब अनादि है तो उसका अन्त नहीं होना चाहिये ?
उत्तर - जैसे बीज और अंकुर की सन्तान अनादि होने पर भी अग्नि से अन्तिम बीज को जला देने पर उससे अंकुर उत्पन्न नहीं होता उसी तरह मिथ्यादर्शनादि प्रत्यय तथा कर्मबन्ध सन्तति के अनादि होने पर भी ध्यानाग्नि से कर्मबीजों के जला देने पर भवांकुर का उत्पाद नहीं होता । यही मोक्ष है । कहा भी है - "जैसे बीज के जल जाने पर अंकुर उत्पन्न नहीं होता उसी तरह कर्मबीज के जल जाने पर भवांकुर उत्पन्न नहीं होता।" कृत्स्न का कर्मरूप से क्षय हो जाना ही कर्मक्षय है; क्योंकि विद्यमान द्रव्य का द्रव्यरूप से अत्यन्त विनाश नहीं होता । पर्यायें उत्पन्न और विनष्ट होतीं हैं अतः पर्यायरूप से द्रव्य का व्यय होता है। अतः पुदलद्रव्य की कर्मपर्याय का प्रतिपक्षी कारणों के मिलने से निवृत्ति होना क्षय है। उस समय पुद्गल-द्रव्य अकर्म पर्याय से परिणत हो जाता है।

4. मोक्षशब्द भावसाधन है। वह मोक्तव्य और मोचक की अपेक्षा द्विविषयक है, क्योंकि वियोग दो का होता है। कृत्स्न अर्थात् सत्ता, बन्ध, उदय और उदीरणा रूप से चार भागों में बँटे हुए आठों कर्म । कर्म का अभाव दो प्रकार का होता है - एक यत्नसाध्य और दूसरा अयत्नसाध्य  ।  चरमशरीर के नारक तिर्यंच और देवायु का अभाव अयत्नसाध्य है, क्योंकि इनका स्वयं अभाव है। यत्नसाध्य इस प्रकार है - असंयत सम्यग्दृष्टि आदि चार गुणस्थानों में किसी में अनन्तानुबन्धी क्रोध-मान-माया-लोभ, मिथ्यात्व, सम्यमिथ्यात्व और सम्यक्त्व इन सात प्रकृतियों का विषवृक्षवन शुभाध्यवसायरूप तीक्ष्ण फरसे से समूल काटा जाता है। निद्रानिद्रा, प्रचला-प्रचला, स्त्यानगृद्धि, नरकगति, तिर्यंचगति, एकेन्द्रिय, द्वीन्द्रिय, त्रीन्द्रिय, चतुरिन्द्रिय जाति, नरकगतिप्रायोग्यानुपूर्व्य, तिर्यग्गतिप्रायोग्यानुपूर्व्य, आतप, उद्योत, स्थावर, सूक्ष्म और साधारण इन सोलह प्रकृतियों की सेना को अनिवृत्तिबादरसाम्पराय युगपत् अपने समाधिचक्र से जीतता है और उसका समूल उच्छेद कर देता है। इसके बाद प्रत्याख्यान और अप्रत्याख्यान क्रोध मान माया लोभ इन आठ कषायों का नाश करता है। वहीं नपुंसकवेद, स्त्रीवेद तथा छह नोकषायों का क्रम से क्षय होता है। इसके बाद पुंवेद, संज्वलन क्रोध, मान और माया क्रम से नष्ट होती हैं। लोभ-संज्वलन, सूक्ष्मसाम्पराय के अन्त में नाश को प्राप्त होता है। क्षीणकषाय वीतरागछद्मस्थ के उपान्त्य-समय में निद्रा और प्रचला क्षय को प्राप्त होते हैं । पाँच ज्ञानावरण, चार दर्शनावरण और पाँच अन्तरायों का बारहवें के अन्त में क्षय होता है । कोई एक वेदनीय, देवगति, औदारिक, वैक्रियिक, आहारक, तैजस, कार्मणशरीर, छह संस्थान, औदारिक-वैक्रियिक-आहारक अंगोपांग, छह-संहनन, पाँच-प्रशस्तवर्ण, पाँच-अप्रशस्तवर्ण, दो-गन्ध, पाँच-प्रशस्तरस, पाँच-अप्रशस्तरस, आठ स्पर्श, देवगतिप्रायोग्यानुपूर्य, अगुरुलघु, उपघात, परघात, उच्छ्वास, प्रशस्तविहायोगति, अपर्याप्तक, प्रत्येक-शरीर, स्थिर-अस्थिर, शुभ-अशुभ, दुर्भग, सुस्वर-दुःस्वर, अनादेय, अयशस्कीर्ति, निर्माण और नीच-गोत्रसंज्ञक 72 प्रकृतियों का अयोगकेवली के उपान्त्य समय में विनाश होता है। कोई एक वेदनीय, मनुष्यायु, मनुष्यगति, पंचेन्द्रियजाति, मनुष्यगतिप्रायोग्यानुपूर्व्य, त्रस, बादर, पर्याप्तक, सुभग, आदेय, यशस्कीर्ति, तीर्थंकर और उच्चगोत्र इन तेरह प्रकृतियों का अयोगकेवली के चरम समय में व्युच्छेद होता है।