1. आदि शब्द प्रथम, प्रकार, व्यवस्था, समीपता, अवयव आदि अनेक अर्थो में प्रयुक्त होता है फिर भी यहाँ विवक्षा से उसका 'प्रथम' अर्थ लेना चाहिए।

2-5. प्रश्न - यदि आदि शब्द का 'प्रथम' अर्थ है तो श्रुत का ग्रहण नहीं हो सकेगा क्योंकि सूत्र में तो मति का प्रथम निर्देश हुआ है। यह समाधान तो उचित नहीं है कि 'श्रुत अवधि की अपेक्षा प्रथम है'; क्योंकि इसमें तो केवलज्ञान के सिवाय सभी अपने उत्तर ज्ञान की अपेक्षा आदि हो सकते हैं। द्विवचन का निर्देश होने से श्रुत का ग्रहण करने में तो विवाद ही है कि किन दो का ग्रहण करना चाहिए ?
उत्तर - निकटता के कारण श्रुत का ग्रहण किया जाना चाहिए। द्विवचन निर्देश से जिस दूसरे का ग्रहण करना है वह प्रथम मति का समीप-निकट होना चाहिए। समीपता के कारण श्रुत को भी 'आद्य' कह सकते हैं  ।  एक तो सूत्र में मति के पास श्रुत का ग्रहण है दूसरे दोनों करीब-करीब समानविषयक और समस्वामिक होने से परस्पर निकट हैं। 

6-7. उपात्त-इन्द्रियां और मन तथा अनुपात्त-प्रकाश उपदेश आदि 'पर' हैं  ।  पर की प्रधानता से होनेवाला ज्ञान परोक्ष है। जैसे गति-स्वभाववाले पुरुष का लाठी आदि की सहायता से गमन होता है उसी प्रकार ज्ञस्वभाव आत्मा को मतिश्रुतावरण का क्षयोपशम होने पर भी इन्द्रिय और मन रूप पर द्वारों से ही ज्ञान होता है। यह ज्ञान पराधीन होने से परोक्ष है  ।  परोक्ष का अर्थ अज्ञान या अनवबोध नहीं है किन्तु पराधीन ज्ञान है ।