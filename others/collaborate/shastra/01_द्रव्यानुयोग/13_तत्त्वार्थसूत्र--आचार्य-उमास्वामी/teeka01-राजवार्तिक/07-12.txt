1-4. स्वभाव-असाधारण धर्म  ।  विविध वेदना के आकरभूत संसार से भीरुता [[संवेग]] है ।  चारित्रमोह के उदय के अभाव में उसके उपशम, क्षय और क्षयोपशम से होनेवाले विषय-विरक्त परिणाम [[वैराग्य]] हैं। आदिमान और अनादि परिणामवाले द्रव्यों का समुदाय ही [[संसार]] है। इसकी रचना अनादिनिधन है। इसमें जीव नाना गतियों में अनेक प्रकार के दुःखों को भोगते हुए परिभ्रमण करते हैं, इसमें कुछ भी नियत नहीं है, जीवन जलबुद्बुद के समान चपल है, बिजली और मेघ आदि के समान भोग-सम्पत्तियाँ क्षणभंगुर हैं, इत्यादि जगत् के स्वरूप की भावना करनी चाहिए। शरीर अनित्य है, दुःख हेतु है, अशुचि है, निःसार है इत्यादि भावनाओं से संवेग उत्पन्न होता है। इस तरह आरम्भ और परिग्रह में दोष देखने से धर्म में, धार्मिकों में, धर्मश्रवण में और धार्मिकों के दर्शन में आदरभाव और मनस्तुष्टि आदि होते हैं। आगे-आगे गुणों की प्राप्ति में श्रद्धा होती है और शरीर भोगोपभोग तथा संसार से वैराग्य उत्पन्न होता है। इस तरह भावनाओं से भावितचेता व्यक्ति व्रतों के परिपालन में दृढ़ होता है। ये सभी भावनाएँ नित्यानित्यात्मक आत्मा में ही हो सकती है। सर्वथा नित्यपक्ष में विक्रिया न होने से भावनाएँ नहीं हो सकतीं  ।  यदि विक्रिया मानते हैं तो नित्यता नहीं रहती। सर्वथा अनित्यपक्ष में अनेकक्षण में रहनेवाला एक पदार्थ नहीं है तथा अनेक अर्थ को विषय करनेवाला एक ज्ञान नहीं है, अतः स्मरण नहीं हो सकता और इसीलिए भावना भी नहीं हो सकती। अनेकान्तवाद में तो द्रव्यार्थिकनय की दृष्टि से नित्य और उभयनिमित्तजन्य उत्पादविनाशरूप पर्यायों की दृष्टि से अनित्यता को प्राप्त आत्मद्रव्य में परिणमन हो सकता है। अतः भावनाएँ बन सकती हैं।