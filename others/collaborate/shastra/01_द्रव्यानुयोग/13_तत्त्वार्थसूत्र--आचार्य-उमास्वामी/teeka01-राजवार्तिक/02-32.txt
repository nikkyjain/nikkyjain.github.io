1-5. आत्मा के चैतन्य परिणमन को चित्त कहते हैं  ।  चित्त सहित सचित्त कहलाता है। शीत अर्थात् ठंडा स्पर्श और ठंडा पदार्थ  ।  संवृत अर्थात् ढंका हुआ  ।  इतर अर्थात् अचित्त उष्ण और विवृत। मिश्र अर्थात् उभयात्मक  ।  

6-8. च शब्द प्रत्येक के समुच्चय के लिए है, अन्यथा 'सचित्त शीत संवृत जब अचित्त उष्ण और विवृत से मित्र हों तत्र योनियां होंगीं' यह अर्थ हो जाता। च शब्द से 'प्रत्येक भी योनियाँ है तथा मिश्र भी' यह स्पष्ट बोध हो जाता है  ।  यद्यपि कहीं 'च' शब्द न देने पर भी समुच्चय का बोध देखा जाता है और समुच्चय और विशेषण दोनों अर्थों में इच्छानुसार समुच्चय अर्थ भी लिया जा सकता था फिर भी सूत्र में नहीं कही गई चौरासी लाख योनियों के संग्रह के लिए 'च' शब्द की सार्थकता है।

9. 'एकशः' पद से ज्ञात होता है कि मिश्र-योनियों में क्रममिश्रता होनी चाहिये  ।  अर्थात् सचित-अचित्त, शीत-उष्ण, संवृत-विवृत आदि, न कि सचित्त-शीत आदि  ।

10. 'तत्' पद से ज्ञात होता है कि ये योनियां पूर्वोक्त सम्मूर्च्छन आदि जन्मों की हैं।

11-12. योनि शब्द को केवल स्त्रीलिंग समझकर द्वन्द्वसमास में सचित्तादि शब्दों के पुल्लिग प्रयोग में आपत्ति नहीं करनी चाहिये; क्योंकि योनि शब्द उभयलिंग है। यहां पुल्लिग समझना चाहिये।

13. योनि आधार है तथा जन्म आधेय है  ।  सचित्तादि योनियों में ही सम्मूर्छनादि जन्मों के द्वारा आत्मा शरीर ग्रहण करता है  ।  यही योनि और जन्म में भेद है  ।

14-17. चेतनात्मक होने से सचित्त का प्रथम ग्रहण किया है, उसके बाद तृप्तिकारक होने से शीत का तथा गुप्त होने से संवृत का अन्त में ग्रहण किया है। जीवों के कर्मविपाक नाना प्रकार के हैं अतः योनियां भी अनेक प्रकार की मानी गई हैं। 

18-26. देव और नारकों के अचित्त योनि हैं; क्योकि इनके उपपाद प्रदेश के पुद्गल अचेतन हैं। माता के उदर में अचेतन वीर्य और रज से चेतन आत्मा का मिश्रण होने से गर्भजों के मिश्र योनि हैं। सम्मूर्छन जीवों में साधारण शरीरवालों के सचित्त योनि है  ।  शेष में किसी के अचित्त योनि तथा किसी के मिश्रयोनि होती है। देव और नारकियों के शीत और उष्ण योनि, तेजस्कायिकों के उष्णयोनि तथा शेष जीवों के शीत उष्ण और मिश्रयोनि होती हैं  ।  देव, नारक और एकेन्द्रिय जीवों के संवृतयोनि, विकलेन्द्रियों के विवृत योनि और गर्भज जीवों के मिश्रयोनि होती है। 

27. इन योनियों के चौरासी लाख भेदों का 'च' शब्द से समुच्चय किया गया है। सर्वज्ञ ने इनका साक्षात्कार किया है और अल्पज्ञानियों को ये आगमगम्य हैं। नित्यनिगोद के 7 लाख, अनित्य निगोद के 7 लाख, पृथिवी जल अग्नि और वायु प्रत्येक के सात-सात लाख, वनस्पतिके दस लाख, विकलेन्द्रियों के छह लाख, देव नारकी और पंचेन्द्रिय तिर्यञ्च प्रत्येक के चार-चार लाख, मनुष्यों के चौदह लाख इस प्रकार कुल 84 लाख योनिभेद होते हैं।
जो कभी भी त्रस पर्याय को प्राप्त न होंगे वे नित्यनिगोद तथा जिनने त्रस पर्याय पाई थी या आगे पायेंगे वे अनित्य निगोद हैं।