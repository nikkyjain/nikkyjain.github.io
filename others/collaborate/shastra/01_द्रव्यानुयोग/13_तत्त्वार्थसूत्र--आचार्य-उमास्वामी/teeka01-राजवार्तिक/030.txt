एते हि मतिश्रुते सर्वकालभव्‍यभिचारिणी नारदपर्वतवत् ।(४/९०/२६)। एकस्मिन्नात्‍मन्‍येकं केवलज्ञानं क्षायिकत्‍वात् ।(१०/९१/२४)। एकस्मिन्‍नात्‍मनि द्वे मतिश्रुते। क्वचित् त्रीणि मतिश्रुतावधिज्ञानानि, मतिश्रुतमन:पर्ययज्ञानानि वा क्वचिच्चत्‍वारि मतिश्रुतावधिमन:पर्ययज्ञानानि। न पञ्चैकस्मिन् युगपद् संभवन्ति।(९/९१/१७)।

एक साथ एक आत्मा में एक से लगाकर चार ज्ञान तक हो सकते हैं ।

एक शब्द के संख्या, भिन्नता, अकेलापन, प्रथम, प्रधान, आदि अनेक अर्थ हैं पर यहाँ 'प्रथम' अर्थ विवक्षित है ॥१॥

आदि शब्द के भी व्यवस्था, प्रकार, सामीप्य, अवयव, आदि अनेक अर्थ हैं, यहाँ अवयव अर्थ की विवक्षा है । अर्थात् एक-प्रथम परोक्ष-ज्ञान का आदि-अवयव मतिज्ञान । अथवा, आदि शब्द समीपार्थक है । इसका अर्थ है मति-ज्ञान का आदि-समीप-श्रुतज्ञान ॥२-३॥

प्रश्न - यदि मतिज्ञान का समीप 'श्रुतज्ञान' आदि शब्द सें लिया जाता है तो इसमे मति-ज्ञान छूट जायगा ? 
उत्तर - चूंकि मति और श्रुत सदा अव्यभिचारी हैं, नारद-पर्वत की तरह एक दूसरे का साथ नहीं छोड़ते अत: एक के ग्रहण से दुसरे का ग्रहण हो ही जाता है ॥४॥

जैसे 'ऊंट के मुख की तरह मुख है जिसका वह उष्ट्रमुख' इस बहुव्रीहि समास में एक मुख शब्द का लोप हो गया है उसी तरह 'एकादि हैं आदि में जिनके वे एकादीनि' यहाँ भी एक आदि शब्द का लोप हो जाता है । अवयव से विग्रह होता है और समुदाय समास का अर्थ होता है । इससे एक को आदि को लेकर चार तक विभाग करना चाहिए; क्योंकि केवल-ज्ञान असहाय है उसे किसी अन्य ज्ञान की सहायता की अपेक्षा नहीं है जब कि क्षयोपशमिक मति आदि चार ज्ञान सहायतार्थ अपेक्षा रखते हैं अत: केवलज्ञान अकेला ही होता है उसके साथ अन्य ज्ञान नहीं रह सकते ॥५-७॥

प्रश्न - केवलज्ञान होने पर अन्य क्षायोपशमिक ज्ञानों का अभाव नहीं होता, किन्तु वे दिन में तारागणों की तरह विद्यमान रहकर भी अभिभूत हो जाते है और अपना कार्य नहीं करते ? 
उत्तर - केवलज्ञान चूँकि क्षायिक और परम विशुद्ध है अत: सकलज्ञानावरण का विनाश होने पर केवली में ज्ञानावरण के क्षयोपशम से होने वाले ज्ञानों की संभावना कैसे हो सकती है ? सर्वशुद्धि की प्राप्ति हो जाने पर लेशत: अशुद्धि की कल्पना ही नहीं हो सकती । आगम में असंज्ञी पंचेंद्रिय से अयोगकेवलि तक जो पंचेंद्रिय गिनाए हैं वहां द्रव्येन्द्रियों की विवक्षा है ज्ञानावरण के क्षगोपशमरूप भावेन्द्रियों की नहीं । यदि भावेन्द्रियां विवक्षित होती तो ज्ञानावरण का सद्भाव होने से सर्वज्ञता ही नहीं हो सकती । अत: एक आत्मा में दो ज्ञान मति और श्रुत, तीन ज्ञान मति - श्रुत - अवधि या मति - श्रुत - मनापर्यय, चार
ज्ञान मति - श्रुत - अवधि और मन:पर्यय होंगे, पांच एक साथ नहीं होंगे । अथवा, एक शब्द को संख्यावाची मानकर अकेला मतिज्ञान भी एक हो सकता है क्योंकि जो अंगप्रविष्ट आदि रूप श्रुतज्ञान है वह हर एक को हो भी न भी हो । अथवा, संख्या असहाय और प्राधान्यवाची एक शब्द को मानकर अकेला असहाय और प्रधान केवलज्ञान एक होगा दो मति श्रुत आदि ॥८-९॥

मति श्रुत अवधि विपर्यय भी होते हैं -