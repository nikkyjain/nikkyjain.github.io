1-4. पूजापूर्वक क्रिया [[सत्कार]] है, 'यह संयत महान है' ऐसी लोकप्रसिद्धि [[लोकपंक्ति]] है इस तरह सत्कार, लोकपंक्ति तथा परलोक में विषय-सुख की आंकाक्षा आदि हेतुओं से परे रहकर जो मन-वचन-काय का यथेच्छ विचरण रोका जाता है वह योगनिग्रह [[गुप्ति]] है  ।  इस संक्लेश से रहित सम्यक् योग निरोध होने पर तन्निमित्तक कर्मों का आस्रव रुक जाता है, यही संवर है  ।  गुप्ति तीन हैं - कायगुप्ति, वचनगुप्ति और मनोगुप्ति  ।  जो अयत्नाचारी के बिना देखे - बिना शोधे भूमि पर घूमना, दूसरी वस्तु रखना, उठाना, सोना, बैठना आदि शारीरिक क्रियाएँ होती हैं और इस निमित्तक कर्मों का आस्रव होता है वह काययोग के निग्रही अप्रमत्त संयमी के नहीं होता। इसी तरह असंवरी-संवररहित जीव के असत्प्रलाप अप्रिय वचन बोलने आदि से जो वाचिक व्यापारनिमित्तक कर्म आते हैं वे वचननिग्रही के नहीं आँयगे  ।  जो राग-द्वेषादि से अभिभूत प्राणी के अतीत-अनागत विषयाभिलाषा आदि से मनोव्यापारनिमित्तक कर्म आते हैं वे मनोनिग्रही के नहीं आयेंगे  ।  अतः योगनिग्रही के संवर सिद्ध है। 

'शरीर का परित्याग सम्पूर्ण रूप से जबतक नहीं हुआ तबतक इसे प्राणयात्रा के लिए कुछ न कुछ बोलना, खाना, पीना, रखना, उठाना, मलमूत्र आदि विसर्जन करना ही पड़ेगा अतः संवर अशक्य है' इस प्रश्न का उत्तर देने के लिए समिति-सम्यक प्रवृत्ति का उपदेश देते हैं --