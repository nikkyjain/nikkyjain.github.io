1-11. आयुकर्म के उदय से उन-उन योनियों में होनेवाले प्राणियों को [[भूत]] कहते हैं। व्रतों को धारण करनेवाले श्रावक या मुनि [[व्रती]] हैं। दयार्द्र व्यक्ति का दूसरे की पीड़ा को अपनी ही पीड़ा समझकर कँप जाना [[अनुकम्पा]] है। इन की अनुकम्पा भूतानुकम्पा और व्रती-अनुकम्पा है। अपनी वस्तु का पर के अनुग्रह के लिए त्याग करना [[दान]] है  ।  पूर्वोपात्त कर्मोदय से जिस की कषायें शान्त नहीं हैं पर जो कषायनिवारण के लिए तैयार है वह [[सराग]] है। प्राणियों की रक्षा तथा इन्द्रियों की विषय-प्रवृत्ति को रोकना [[संयम]] है  ।  सराग के संयम को या रागसहित संयम को सरागसंयम कहते हैं। परतन्त्रता के कारण भोग-उपभोग का निरोध होनेपर उसे शान्ति से सह जाना [[अकामनिर्जरा]] है। मिथ्यादृष्टियों के अग्निप्रवेश, पंचाग्नितप आदि तप को [[बालतप]] कहते हैं  ।  निरवद्य क्रिया के अनुष्ठान को [[योग]] कहते हैं। योग अर्थात् पूर्ण उपयोग से जुट जाना  ।  दूषण की निवृत्ति के लिए योग शब्द का ग्रहण किया है। अर्थात्, भूतव्रत्यनुकम्पा दान और सरागसंयम आदि का योग  ।  शुभपरिणामों से क्रोधादि की निवृत्ति करना [[क्षान्ति]] है। लोभ के प्रकारों से निवृत्ति [[शौच]] है। स्वद्रव्य का त्याग नहीं करना, पर द्रव्य का अपहरण करना और धरोहर का हड़पना आदि लोभ के प्रकार हैं। इति शब्द प्रकारार्थक है। अर्थात् इस प्रकार सद्वेद्य के आस्रव हैं। 

12-14. यहाँ समास नहीं करने का कारण है - ऐसे ही अन्य उपायों का संग्रह करना  ।  यद्यपि 'इति' शब्द का भी यही प्रयोजन है फिर भी समास न करना और 'इति' शब्द का ग्रहण करना स्पष्टता के लिए है। अर्हत्पूजा, बाल वृद्ध और तपस्वी की वैयावृत्य, आर्जव और विनयशीलता आदि भी सातावेदनीय के आस्रव है। भूतानुकम्पा से व्रती-अनुकम्पा में प्रधानता दिखाने के लिए 'व्रती' का पृथक् ग्रहण किया है।

15. द्रव्यदृष्टि से नित्यता को न छोड़ने वाले और नैमित्तिक परिणामों से अनित्य पर्याय  को प्राप्त करनेवाले नित्यानित्यात्मक जीव के ही अनुकम्पा आदि परिणाम हो सकते हैं । सर्वथा नित्य मानने पर किसी प्रकार की विक्रिया नहीं होती अतः अनुकम्पारूप परिणति नहीं हो सकता। यदि अनुकम्पा परिणति मानी जाती है, तो नित्यता नहीं रह सकेगी। क्षणिक पक्ष में पूर्व और उत्तरपर्याय का ग्रहण एक विज्ञान से न होने से स्मरणादि के बिना अनुकम्पा नहीं हो सकती। संस्कार भी क्षणिक है। संस्कार यदि ज्ञानरूप है तो वह उसी की तरह क्षणिक होगा। अतः वह भी स्मृति आदि नहीं करा सकता  ।  यदि अज्ञानरूप है तो ज्ञान का कारण नहीं हो सकता।