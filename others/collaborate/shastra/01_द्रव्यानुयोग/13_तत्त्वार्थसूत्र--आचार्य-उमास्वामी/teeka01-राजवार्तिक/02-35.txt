देव और नारकियों के ही उपपाद और शेष के ही सम्मूर्च्छन होता है। पहिले गर्भ और उपपाद जन्म का तो नियम हुआ है पर जरायुज आदि का नहीं, उनके सम्मूर्छन जन्म का भी प्रसंग प्राप्त होता है अतः उसके वारण करने के लिए यह सूत्र बनाया गया है। यदि 'जरायुज अण्डज पोतों के गर्भ ही होता है और देव नारकियों के उपपाद ही होता है ; तो अर्थात् ही शेष के सम्मूर्च्छन ही होता है, यह फलित हो जाता है। ऐसी दशा में न केवल शेषग्रहण किन्तु यह सूत्र ही निरर्थक हो जाता है  ।  परन्तु जन्म और जन्मवाले दोनों के अवधारण का प्रसंग उपस्थित होने पर 'जन्म का ही अवधारण करना चाहिए' यह व्यवस्था इस सूत्र से ही फलित होती है अतः सूत्र की सार्थकता है।