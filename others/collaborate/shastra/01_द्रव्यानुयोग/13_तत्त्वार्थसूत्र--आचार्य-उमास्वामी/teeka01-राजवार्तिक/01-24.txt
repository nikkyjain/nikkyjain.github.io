संयम शिखर से गिरने को प्रतिपात कहते हैं  ।  ग्यारहवें गुणस्थानवर्ती उपशान्तकषाय का प्रतिपात होता है बारहवें क्षीणकषायी का नहीं। इन दो दृष्टियों से ऋजुमति और विपुलमति में विशेषता है अर्थात् विपुलमति विशुद्धतर और अप्रतिपाती होता है।

1-2. यद्यपि पहिले सूत्र से ही विशेषता ज्ञात हो जाती थी फिर भी अन्य रूप से विशेषता दिखाने के लिए यह सूत्र बनाया है। यदि विशुद्धि और अप्रतिपात मनःपर्ययज्ञान के भेद होते तो समुच्चयार्थक 'च' शब्द का ग्रहण करना उचित था पर ये भेद नहीं हैं। ये तो उनकी परस्पर विशेषता बतानेवाले प्रकार हैं। सर्वावधि के विषयभूत कार्मणद्रव्य का अनन्तवाँ भाग ऋजुमति का ज्ञेय होता है, उसका भी अनन्तवाँ भाग सूक्ष्म विपुलमति का  ।  अतः ऋजुमति की अपेक्षा विपुलमति द्रव्य-क्षेत्र-काल और भाव प्रत्येक दृष्टि से विशुद्धतर है। विपुलमति अप्रतिपाती होने के कारण ऋजुमति से विशिष्ट है क्योंकि विपुलमति के स्वामी प्रवर्धमान चारित्रवाले होते हैं जब कि ऋजुमति के स्वामी हीयमान चारित्रवाले।