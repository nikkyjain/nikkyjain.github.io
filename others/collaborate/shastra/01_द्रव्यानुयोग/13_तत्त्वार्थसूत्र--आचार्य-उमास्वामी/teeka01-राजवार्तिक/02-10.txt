1-2. अपने किए कर्मों से स्वयं पर्यायान्तर को प्राप्त होना संसार है ।  आत्मा स्वयं कर्मों का कर्ता है और उनके फलों का भोक्ता। सांख्य का यह मत कि - 'प्रकृति कर्त्री है और पुरुष फल भोगता है' नितान्त असङ्गत है; क्योंकि अचेतन प्रकृति में घटादि की तरह पुण्यपाप की कर्तृता नहीं आ सकती। यदि अन्यकृत कर्मों का फल अन्य को भोगना पड़े तो मुक्ति नहीं हो सकती और कृतप्रणाश (किये गये कर्मों का निष्फल होना) नाम का दूषण होता है  ।  संसार द्रव्य, क्षेत्र, काल, भाव और भव इस प्रकार पांच प्रकार का है। जिनके संसार है वे संसारी हैं। जिनके पुद्गलकर्मरूप द्रव्यबन्ध और तज्जनित क्रोधादिकषायरूप भावबन्ध दोनों नष्ट हो गये हैं वे मुक्त हैं।

3-5. यदि सूत्र में लघुता के विचार से द्वन्द्व-समास किया जाता तो अल्प-अक्षर और पूज्य होने से मुक्त शब्द का पूर्वनिपात होने पर 'मुक्तसंसारिणः' यह प्रयोग प्राप्त होता। इसका सीधा अर्थ निकलता - 'छोड़ दिया है संसार जिनने' ऐसे जीव  ।  अर्थात् केवल मुक्तजीवों का ही बोध हो पाता। अतः 'संसारिणः मुक्ताश्च' यह पृथक्-पृथक् वाक्य ही दिए गए हैं। सूत्र में 'च' शब्द समुच्चयार्थक नहीं है किन्तु अन्वाचय अर्थ में है  ।  संसारी जीवों में उपयोग की मुख्यता और मुक्त जीवों में उपयोग की गौणता बताने के लिए 'च' शब्द दिया है  ।  संसारी जीवों में उपयोग बदलता रहता है अतः जैसे एकाग्र चिन्तानिरोधरूप ध्यान छद्मस्थों में मुख्य है, केवली में तो उसका फल कर्मध्वंस देखकर उपचार से ही वह माना जाता है उसी तरह संसारियों में पर्यायान्तर होने से उपयोग मुख्य है, मुक्त जीवों में सतत एक-सी धारा रहने से गौण है। 

6. संसारियों के अनेक भेद हैं तथा मोक्ष संसारपूर्वक ही होता है और सभी के स्वसंवेद्य है अतः संसारी का ग्रहण प्रथम किया है। मुक्त तो अत्यन्त परोक्ष हैं, उनका अनुभव अभी तक अप्राप्त ही है।