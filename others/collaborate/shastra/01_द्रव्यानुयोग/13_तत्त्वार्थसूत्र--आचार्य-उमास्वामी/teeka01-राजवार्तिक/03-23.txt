यदि प्रकरणगत होने के कारण 'गंगासिन्धु आदि'का ग्रहण नहीं किया जाता तो 'अनन्तर का ही विधि या निषेध होता है' इस नियम के अनुसार अपरगा-पश्चिमसमुद्र में मिलनेवाली नदियों का ही ग्रहण होता। इसी तरह यदि 'गंगा' का ग्रहण करते तो पूर्वगा-पूर्व समुद्र में गिरनेवाली नदियों का ही ग्रहण होता। यद्यपि 'नदी' कहने से सबका ग्रहण हो सकता था फिर भी 'द्विगुण-द्विगुण' बताने के लिए 'गंगा सिन्धु आदि' पद दिया गया है। यदि केवल 'द्विगुण' का सम्बन्ध करते तो 'गंगा की चौदह हजार और सिन्धु की अट्ठाईस हजार' यह अनिष्ट प्रसंग होता। अतः गंगा और सिन्धु दोनों के चौदह हजार, रोहित रोहितास्या के अट्ठाइस हजार, हरित् हरिकान्ता के छप्पन हजार और सीता सीतोदा के एक लाख बारह हजार सहायक नदियाँ हैं। आगे 'उत्तरा दक्षिणतुल्याः' के अनुसार व्यवस्था है।