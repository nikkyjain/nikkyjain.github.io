1-5. अपने परिणामों से गृहीत आयु, इन्द्रिय और बल का कारणवश क्षय होना [[मरण]] है। मरण दो प्रकार का है - नित्यमरण और तद्भवमरण  ।  <ul><li>प्रतिक्षण आयु आदि का क्षय होने से [[नित्यमरण]] होता रहता है। <li>नूतन शरीर पर्याय को धारण करने के लिए पूर्वपर्याय का नष्ट होना [[तद्भव मरण]] है। </ul>सूत्र में मरणान्त शब्द से तद्भवमरण लिया गया है। सल्लेखना अर्थात भली प्रकार काय और कषायों को कृश करना। बाह्यशरीर और आभ्यन्तर कषायों का कारण निवृत्तिपूर्वक क्रमशः क्षीण करते जाना सल्लेखना है। इसको सेवन करनेवाला 'गृही' होता है। यहाँ 'गृही शब्द का अध्याहार कर लेना चाहिए। यद्यपि 'सेविता' शब्द देने से काम निकल सकता था, फिर भी 'जोषिता' पद से 'प्रीतिपूर्वक सेवन करना' यह विशिष्ट अर्थ विवक्षित है  ।  स्वयं की अन्तरंग प्रीति के बिना जबरदस्ती सल्लेखना नहीं कराई जाती। अन्तरंग प्रीति के होने पर सल्लेखना की जाती है। यहाँ 'जोषिता' शब्द में कर्ता अर्थ में 'तृन्' प्रत्यय है, अतः 'सल्लेखनायाः' ऐसा षष्ठी का प्रसंग नहीं है।

6-9. प्रश्न - सल्लेखना में अभिप्रायपूर्वक आयु और शरीर आदि का घात किया जाता है, अतः इसमें आत्मवध का दोष लगना चाहिये ?
उत्तर - प्रमाद के योग से प्राणव्यपरोपण को हिंसा कहते हैं  ।  चूँकि सल्लेखना में प्रमाद का योग नहीं है अतः उसे आत्मवध नहीं कह सकते  ।  राग, द्वेष और मोह आदि से कलुषित व्यक्ति जब विष, शस्त्र आदि से अभिप्रायपूर्वक घात करता है तब आत्मवध का दोष होता है, पर सल्लेखनाधारी के राग-द्वेष आदि कलुषताएँ नहीं हैं अतः आत्मवध का दोष नहीं हो सकता। कहा भी है - "रागादि की उत्पत्ति न होना अहिंसा है और रागादि का उत्पन्न होना ही हिंसा है।" फिर, मरण तो अनिष्ट होता है  ।  जैसे अनेक प्रकार के सोने, चाँदी, कपड़ा आदि वस्तुओं का व्यापार करनेवाले किसी भी दुकानदार को अपनी दुकान का विनाश कभी इष्ट नहीं हो सकता, और विनाश के कारण आ जाने पर यथाशक्ति उनका परिहार करना संभव न हुआ तो वह बहुमूल्य पदार्थों की रक्षा करता है उसीतरह व्रत, शील, पुण्य आदि के संचय में लगा हुआ गृहस्थ भी इनके आधारभूत शरीर का विनाश कभी भी नहीं चाहता, शरीर में रोग आदि विनाश के कारण आने पर उनका यथाशक्ति समयानुसार प्रतीकार भी करता है, पर यदि निष्प्रतीकार अवस्था हो जाती है तो अपने संयम आदि का विनाश न हो उनकी रक्षा हो जाय इसके लिए पूरा यत्न करता है  ।  अतः व्रतादि की रक्षा के लिए किये गये प्रयत्न को आत्मवध कैसे कहा जा सकता है ? अथवा, जिस प्रकार तपस्वी ठंड गरमी के सुख-दुःख को नही चाहता, पर यदि बिन चाहे सुख-दुःख आ जाते हैं तो उनमें राग-द्वेष न होने से तत्कृत कर्मों का बन्धक नहीं होता उसी तरह जिनप्रणीत सल्लेखनाधारी व्रती जीवन और मरण दोनों के प्रति अनासक्त रहता है पर यदि मरण के कारण उपस्थित हो जाते हैं तो रागद्वेष आदि न होने से आत्मवध का दोषी नहीं है।

10. जैसे क्षणिकवादी को 'सभी पदार्थ क्षणिक हैं' यह कहने में स्वसमयविरोध है उसी तरह 'जब सत्त्व सत्त्वसंज्ञा वधक और वधचित्त इन चार चेतनाओं के रहनेपर हिंसा होती है। इस मतवादी के यहाँ जब सल्लेखनाकारी के 'आत्मवधक' चित्त ही नहीं है तब आत्मवध का दोष देने में स्ववचनविरोध है। इसका अर्थ यह हुआ कि बिना अभिप्राय के ही कर्मबन्ध हो गया जो कि स्पष्टतः सिद्धान्तविरुद्ध है। यदि सिद्धान्तविरोध के भय से चार प्रकार की चेतनाओं के रहने पर ही हिंसा स्वीकार की जाती है तो सल्लेखना में आत्मवधक चित्त न होने से हिंसा नहीं माननी चाहिए। अथवा, जैसे 'मैं मौनी हूँ' यह कहनेवाले मौनी के स्ववचनविरोध है उसी तरह निरात्मकवादी के जब आत्मा का अभाव ही है तब 'आत्मवधकत्व' का दोष देने में भी स्ववचनविरोध ही है  ।  यदि स्ववचनविरोध के भय से निरात्मक पक्ष लिया जाता है तो 'आत्मवध' की चर्चा अप्रासंगिक हो जाती है। जो वादी आत्मा को निष्क्रिय मानते हैं यदि वे साधुजन-सेवित सल्लेखना को करनेवाले के लिए 'आत्मवध' दूषण देते हैं तो उनकी आत्मा को निष्क्रिय मानने की प्रतिज्ञा खंडित हो जाती है और यदि वे निष्क्रियत्व पक्ष पर दृढ़ रहते हैं तो जब आत्मवध की प्रयोजक सल्लेखना नामक क्रिया ही नहीं हो सकती, तब आत्मवध का दोष कैसे दिया जा सकता है ?

11. जिस समय व्यक्ति शरीर को जीर्ण करनेवाली जरा से क्षीणबलवीर्य हो जाता है और वातादिविकारजन्य रोगों से तथा इन्द्रियबल आदि के नष्टप्राय होने से मृतप्राय हो जाता है, उस समय सावधान व्रती मरण के अनिवार्य कारणों के उपस्थित होने पर प्रासुक भोजन, पान और उपवास आदि के द्वारा क्रमशः शरीर को कृश करता है और मरण होने तक अनुप्रक्षा आदि का चिन्तन करके उत्तम आराधक होता है ।

12-14. पूर्वसूत्र के साथ इस सूत्र को मिलाकर एक सूत्र इसलिए नहीं बनाया कि सल्लेखना कभी किसी सप्तशीलधारी व्रती के द्वारा आवश्यकता पड़नेपर ही की जाती है, दिग्वत आदि की तरह वह सबके लिए अनिवार्य नहीं है। किसी के सल्लेखना के कारण नहीं भी आते।
गृहस्थ को दिगव्रत आदि सात शीलों का उपदेश दिया गया है  ।  उसे घर छोड़ देने पर श्रावकरूप से ही सल्लेखना होती है इस विशेष अर्थ को सूचना देने के लिए पृथक सूत्र बनाया है। 'यह सल्लेखना विधि सातशीलधारी गृहस्थ को ही नहीं है किन्तु महाव्रती साधु को भी होती है' इस सामान्य नियम की सूचना भी पृथक् सूत्र बनाने से मिल जाती है।