1-2. आत्मा को सुख या दुःख देकर, खाये हुए आहार के मल की तरह स्थिति के क्षय होने से झड़ जाना निर्जरा है। निर्जरा दो प्रकार की है - विपाकजा और अविपाकजा। चतुर्गतिमहासागर में चिर-परिभ्रमणशील प्राणी के शुभ-अशुभ कर्मों का औदयिकभावों से उदयावलि में यथाकाल प्रविष्ट होकर जिसका जिस-रूप में बन्ध हुआ है उसका उसी रूप में स्वाभाविक क्रम से फल देकर स्थिति समाप्त करके निवृत्त हो जाना [[विपाकजा निर्जरा]] है  ।  जिन कर्मों का उदयकाल नहीं आया है उन्हें भी तपविशेष आदि से बलात् उदयावलि में लाकर पका देना अविपाक निर्जरा है। जैसे कि कच्चे आम या पनस फल (कटहल) को प्रयोग से पका दिया जाता है।

3-5. 'च' शब्द से संवर के प्रकरण में कहे जानेवाले 'तप' का संग्रह हो जाता है। अर्थात् फल देकर भी निर्जरा होती है तथा तप से भी। यद्यपि संवर के बाद निर्जरा के वर्णन का क्रम आता है फिर भी लाघव के विचार से विपाक के बाद ही निर्जरा का वर्णन कर दिया है। अनुभाग-बन्ध में पुण्य-पाप की तरह निर्जरा का अन्तर्भाव नहीं हो सकता क्योंकि दोनों का अर्थ जुदा-जुदा है  ।  फलदान शक्ति को अनुभव कहते हैं और जिनका फलानुभव किया जा चुका है ऐसे निर्वीर्य कर्मपुद्गलों की निवृत्ति निर्जरा कहलाती है। इसीलिए 'ततश्च' यह अपादान निर्देश बन जाता है  ।  यदि भेद न होता तो अपादान प्रयोग नहीं हो सकता था। 

6-7. प्रश्न - यहाँ 'ततो निर्जरा तपसा च' ऐसा लघुसूत्र बना देना चाहिए, इसमें आगे 'निर्जरा' पद का ग्रहण नहीं करना पड़ेगा ? 
उत्तर - संवरहेतुता का द्योतन करने के लिए तप को संवर के प्रकरण में ही ग्रहण करना उचित है, अर्थात् तप से निर्जरा भी होती है और संवर भी। यद्यपि उत्तम-क्षमा आदि धर्मों में किया गया तप का निर्देश संवरहेतुता का द्योतन कर देता है और यहाँ कह देने से उसकी निर्जराहेतुता मालूम पड़ जाती है अतः पृथक् 'तपसा निर्जरा च' सूत्र बनाना निरर्थक सा ज्ञात होता है फिर भी सभी संवर और निर्जरा के कारणों में तप की प्रधानता सूचित करने के लिए तप को पृथक रूप से ग्रहण किया है  ।  कहा भी है -'काय, मन और अनेक प्रकार के तप करता है वह मनुष्य विपुल कर्म निर्जरा को करता है'। अतः यहाँ तप का निर्देश करने में गौरव होता। ये कर्म प्रकृतियाँ घाती और अघाती के भेद से दो प्रकार की हैं। घाती भी सर्वघाती और देशघाती इन दो भेदोंवाली है। केवलज्ञानावरण, निद्रा-निद्रा, प्रचला-प्रचला, स्त्यानगृद्धि, निद्रा, प्रचला, केवलदर्शनावरण, बारह कषाय और दर्शनमोह ये बीस प्रकृतियाँ सर्वघाती हैं। शेष चार ज्ञानावरण, तीन दर्शनावरण, पाँच अन्तराय, संज्वलन और नव नोकषायें देशघाती हैं। बाकी प्रकृतियाँ अघाती हैं  ।  शरीरनाम से लेकर स्पर्श पर्यन्त नाम प्रकृतियाँ अगुरुलघु, उपघात, परघात, आतप, उद्योत, प्रत्येकशरीर, साधारणशरीर, स्थिर-अस्थिर, शुभ-अशुभ और निर्माण ये प्रकृतियाँ पुद्गलविपाकी हैं  ।  आनुपूर्व्य क्षेत्रविपाकी है  ।  आयु का कार्य भवधारण कराना है। शेष प्रकृतियाँ जीवविपाकी हैं।