1 अतिविशाल महान् जम्बूवृक्ष का आधार होने से यह द्वीप जम्बूद्वीप कहलाता है  ।  उत्तरकुरु-क्षेत्र में 500 योजन लम्बी-चौड़ी तिगुनी परिधिवाली, बीच में बारह योजन मोटी और अन्त में दो कोश मोटी भूमि है  ।  उसके मध्यभाग में 8 योजन लंबा 4 योजन चौड़ा इतना ही ऊँचा एक पीठ है  ।  यह पीठ 12 पद्मवरवेदिकाओं से परिवेष्टित है। उन वेदिकाओं में प्रत्येक में चार-चार शुभ्र तोरण हैं  ।  इन पर सुवर्णस्तूप बने हैं। उसके ऊपर एक योजन लम्बा चौड़ा दो-कोस ऊँचा मणिमय उपपीठ है। इस पर दो योजन ऊंची पीठवाला 6 योजन ऊंचा, मध्य में 6 योजन विस्तारवाला और आठ योजन लम्बा सुदर्शन नाम का जम्बूवृक्ष है ।  इसके चारों ओर इससे आधे लम्बे चौड़े और ऊँचे 108 परिवारभूत जम्बूवृक्ष और हैं। 

2. खारे जलवाला होने से इस समुद्र का नाम 'लवणोद' पड़ा है। 
इस तिर्यक्लोक में जम्बूद्वीप, लवणोद, धातकीखंड, कालोद, पुष्करवर, पुष्करोद, वारुणीवर, वारुणोद, क्षीरवर, क्षीरोद, घृतवर, घृतोद, इक्षुवर, इक्षूद, नन्दीश्वरवर, नन्दीश्वरवरोद इत्यादि शुभ नामवाले असंख्यात द्वीप-समुद्र हैं  ।  अन्त में स्वयम्भूरमणद्वीप और स्वयम्भूरमणोद समुद्र है। अढ़ाई सागर काल के समयों की संख्या के बराबर द्वीपसमुद्रों की संख्या है।