1. जैसे 'द्विस्तावानयं प्रासादः' यहाँ 'मीयते' क्रिया का अध्याहार करके क्रिया की अभ्यावृत्ति में सुज् प्रत्यय होता है उसी तरह 'द्विर्धातकीखण्डे' में भी 'संख्यायन्ते' क्रिया का अध्याहार करके सुज् प्रत्यय कर लेना चाहिए  ।  धातकीखंड में भरतादि क्षेत्र दो-दो हैं तथा उनका विस्तार भी दूना-दूना है  । 

2-4. धातकीखंड के भरत का आभ्यन्तर विष्कम्भ-६६१४ योजन, योजन के 129/212 भाग प्रमाण है  ।  मध्यविष्कम्भ-१२५८१ योजन एक योजन के 39/212 भाग प्रमाण है  ।  बाह्य विष्कम्भ-१८५४७ 55/212 योजन प्रमाण है।

5. धातकीखंड में भरत से चौगुना हैमवत, हैमवत से चौगुना हरिक्षेत्र और हरिक्षेत्र से चौगुना विदेह क्षेत्र है  ।  दक्षिण की तरह ही उत्तर के क्षेत्र है  ।  धातकीखंड का विस्तार 4 लाख योजन है। इसकी परिधि 4110961 योजन है  ।  क्षेत्र, पर्वत, नदी, वृत्तवेदाढ्य और सरोवरों के वे ही नाम है  ।  विस्तार आदि दूना-दूना हो गया है। 

6. भरत और ऐरावत क्षेत्रों में कालोदधि और लवणसमुद्र को स्पर्श करनेवाले 100 योजन गहरे, 400 योजन ऊंचे, पर एक हजार योजन विस्तृत इष्वाकार पर्वत हैं। धातकीखंड में पूर्व और पश्चिम में दो मेरु पर्वत हैं। ये एक हजार योजन गहरे 9500 योजन मूल में विस्तृत, पृथ्वीतल पर 9400 योजन विस्तृत और 84000 हजार योजन ऊंचे हैं। भूमितल से 500 योजन ऊपर नन्दनवन है। यह 500 योजन विस्तृत है। 55500 योजन ऊपर सौमनस वन है। यह भी 500 योजन विस्तृत है। इससे 28 हजार योजन ऊपर पांडुकवन है  ।  जम्बूद्वीप में जहाँ जम्बू वृक्ष है धातकीखंड में वहीं धातकीवृक्ष है। जैसे चक्र के आरे होते हैं उसी प्रकार के पर्वत हैं और आरे के बीच के भाग के समान क्षेत्र है। घातकीखंड को घेरे हुए कालोदधि समुद्र है। कालोदधि के बाद पुष्करवर द्वीप सोलह लाख योजन विस्तृत है।