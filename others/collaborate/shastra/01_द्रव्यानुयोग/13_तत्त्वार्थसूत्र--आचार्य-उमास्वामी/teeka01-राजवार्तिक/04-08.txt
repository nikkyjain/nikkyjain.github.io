1. शेष शब्द के द्वारा ऐशान के सिवाय अन्य विमानवासियों का संग्रह होता है  ।  ग्रेवेयकादि के देव तो 'परेप्रवीचाराः' सूत्र से मैथुन-रहित बताए जायंगे। 

2-4. प्रश्न - इस सूत्र के द्वारा यह ज्ञात नहीं होता कि स्वर्गों में स्पर्श-प्रवीचार है तथा किनमें रूप-प्रवीचार आदि  ।  अतः यह सूत्र अगमक है। 'दो दो' का सम्बन्ध लगाने से भी आगमोक्त अर्थ नहीं निकलता। इन्द्रों की अपेक्षा दो-दो का सम्बन्ध लगाने से आनतादिक चार अन्त में बच जाते हैं। तात्पर्य यह कि यह सूत्र अपूर्ण है। 
उत्तर - यद्यपि पूर्वसूत्र से प्रवीचार शब्द की अनुवृत्ति आती है फिर भी इस सूत्र में दुबारा प्रवीचार शब्द के ग्रहण करने से इस प्रकार आगमाविरोधी इष्ट अर्थ का ज्ञान हो जाता है  ।  सानत्कुमार और माहेन्द्र स्वर्ग में देव-देवियां परस्पर अंग-स्पर्श करने से सुखानुभवन करते हैं  ।  ब्रह्म, ब्रह्मोत्तर, लान्तव और कापिष्ठ स्वर्ग के देव और देवियाँ परस्पर सुन्दर रूप को देखकर ही तृप्त हो जाते हैं  ।  शुक्र महाशुक्र शतार और सहस्रार स्वर्ग के देव और देवियाँ परस्पर मधुर संगीत श्रवण, मृदु हास्य, भूषणों की झंकार आदि शब्दों के सुनने मात्र से सुखानुभव करते हैं  ।  आनत, प्राणत, आरण और अच्युत स्वर्ग के देव देवियाँ मन में एक दूसरे का विचार आते ही तृप्त हो जाते हैं।