1-2. अनेक प्रकार की वेदनारूपी सुइयों से प्राणी को जो छेदें वे [[शल्य]] है। जिसप्रकार शरीर में चुभा हुए काँटा आदि प्राणी को बाधा करते हैं उसी तरह कर्मोदयविकार भी शारीर और मानस बाधाओं का कारण होने से शल्य की तरह शल्य कहा जाता है। 

3. शल्य तीन प्रकार की है -- माया, मिथ्यादर्शन और निदान  ।  माया अर्थात् वंचना छल-कपट आदि  ।  विषयभोग की आकांक्षा निदान है। मिथ्यादर्शन अर्थात् अतत्त्वश्रद्धान  ।  इन तीन शल्यों से निकला हुआ निःशल्य व्यक्ति व्रती होता है।

4-8. प्रश्न - निःशल्यत्व और व्रतित्व दोनों पृथक्-पृथक हैं, अतः निःशल्य होने से व्रती नहीं हो सकता  ।  कोई भी दण्ड के सम्बन्ध से 'छत्री' नहीं हो सकता  ।  अतः व्रत के सम्बन्ध से व्रती कहना चाहिए और शल्य के अभाव में निःशल्य  ।  यदि निःशल्य होने से व्रती होता है तो या तो व्रती कहना चाहिए या निःशल्य  ।  'निःशल्य हो या व्रती हो' यह विकल्प मानकर विशेषणविशेष्य भाव बनाना भी उचित नहीं है, क्योंकि ऐसा करने में कोई विशेष फल नहीं है। जैसे 'देवदत्त को घी, दाल या दही से भोजन कराना' यहाँ विभिन्न फल हैं वैसे यहाँ चाहे 'निःशल्य कहो या व्रती' दोनों विशेषणों से विशिष्ट एक ही व्यक्ति इष्ट है।
उत्तर - निःशल्यत्व और व्रतित्व में अंग-अंगिभाव विवक्षित है। केवल हिंसादि-विरक्ति रूप व्रत के सम्बन्ध से व्रती नहीं होता जब तक कि शल्यों का अभाव न हो जाय  ।  शल्यों का अभाव होने पर ही व्रत के सम्बन्ध से व्रती होता है  ।  जैसे 'बहुत घी दूधवाला गोमान्' यहाँ गायें रहने पर भी यदि बहुत घी-दूध नहीं होता तो उक्त प्रयोग नहीं किया जाता उसी तरह सशल्य होने पर व्रतों के रहते हुए भी व्रती नहीं कहा जायगा  ।  जो निःशल्य होता है वही व्रती है  ।  जैसे 'तेज फरसे से छेदता है' यहाँ अप्रधान फरसा छेदनेवाले प्रधान कर्ता का उपकारक है उसीतरह निःशल्यत्वगुण से युक्त व्रत, व्रती आत्मा के विशेषक होते हैं।