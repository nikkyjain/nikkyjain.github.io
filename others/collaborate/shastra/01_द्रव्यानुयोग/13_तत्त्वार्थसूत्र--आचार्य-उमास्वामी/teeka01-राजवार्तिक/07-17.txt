1-4. गाय-भैंस, मणि-मुक्ता आदि चेतन-अचेतन बाह्य परिग्रहों के और राग-द्वेष आदि आभ्यन्तर उपाधियों के संरक्षण, अर्जन, संस्कारादि व्यापार को [[मूर्छा]] कहते हैं  ।  वात पित्त और कफ आदि के विकार से होनेवाली मूर्छा-बेहोशी यहाँ विवक्षित नहीं है। यद्यपि मूछि धातु मोह सामान्यार्थक है फिर भी यहाँ बाह्य-आभ्यन्तर उपाधि के संरक्षण अर्थ में ही उसका प्रयोग है। आभ्यन्तर ममत्व-परिणाम रूप मूर्छा को परिग्रह कहने पर बाह्य पदार्थों में अपरिग्रहत्व का प्रसंग नहीं देना चाहिए, क्योंकि आभ्यन्तर परिग्रह ही प्रधानभूत है, उसके ग्रहण करने से बाह्य का ग्रहण तो हो ही जाता है  ।  जिस प्रकार प्राण का कारण होने से अन्न को प्राण कह देते हैं उसी तरह कारण में कार्य का उपचार करके मूर्छा के कारणभूत बाह्य-पदार्थ को भी मूर्छा कह देते हैं।

5-6. 'प्रमत्तपद' की अनुवृत्ति यहाँ भी होती है। अतः ज्ञान दर्शन और चारित्र आदि में होनेवाले ममत्वभाव को मूर्छा या परिग्रह नहीं कह सकते। ज्ञान-दर्शनादिवालों के मोह न होने से वे अप्रमत्त हैं और इसीलिए अपरिग्रही हैं। ज्ञानादि तो आत्मा के स्वभाव हैं, अहेय हैं अतः वे परिग्रह हो ही नहीं सकते  ।  रागादि कर्मोदयजन्य हैं  ।  अनात्मस्वभाव हैं अतः हेय हैं, अतः इनमें होनेवाला 'ममेदम्' संकल्प परिग्रह है और यह परिग्रह ही समस्त दोषों का मूल है। ममत्व संकल्प होने पर उसके रक्षणादि की व्यवस्था करनी होती है और उसमें हिंसादि अवश्यभावी हैं, उसके लिए झूठ भी बोलता है, चोरी करता है और क्या कुकर्म नहीं करता ? और इनसे नरकादि अशुभ गतियों का पात्र बनता है, इस लोक में भी सैकड़ों आपत्तियों और आकुलताओं से व्याकुल रहता है। 