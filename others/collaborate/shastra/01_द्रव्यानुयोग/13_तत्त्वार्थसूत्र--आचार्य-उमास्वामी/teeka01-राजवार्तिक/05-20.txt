1-4. जब आत्मा से बद्ध सातावेदनीय कर्म द्रव्यादि बाह्य कारणों से परिपाक को प्राप्त होता है तब जो आत्मा को प्रीति या प्रसन्नता होती है उसे सुख कहते हैं। इसी तरह असातावेदनीय कर्म के उदय से जो आत्मा के संक्लेशरूप परिणाम होते हैं उन्हें दुःख कहते हैं। भवस्थिति में कारण आयुकर्म के उदय से जीव के श्वासोच्छ्वास का चालू रहना, उसका उच्छेद न होना जीवित है और उच्छेद हो जाना मरण है। 

5-8. सारे प्रयत्न सुख के लिए हैं अतः सुख का ग्रहण सर्वप्रथम किया है और उसके प्रतिपक्षी दुःख का उसके बाद  ।  जीवित प्राणी को ये दोनों होते हैं अतः उसके बाद जीवित और आयुक्षय निमित्त से होनेवाला मरण अन्त में होता है अतः मरण का ग्रहण अन्त में किया है।

9. यद्यपि उपग्रह का प्रकरण है फिर भी इस सूत्र में उपग्रह का ग्रहण पुद्गलों के स्वोपकार को भी सूचित करता है  ।  जैसे धर्म-अधर्म आदि द्रव्य दूसरों का ही उपकार करते हैं उस तरह पुद्गल नहीं  ।  पुद्गलों का स्वोपग्रह भी है  ।  जैसे काँसे को भस्म से, जल को कतकफल से साफ किया जाता है आदि  । 

10-11. साधारणतया मरण किसी को प्रिय नहीं है तो भी व्याधि, पीडा, शोकादि से व्याकुल प्राणी को मरण भी प्रिय होता है अतः उसे उपकार श्रेणी में ले लिया है। फिर यहाँ उपकार शब्द से इष्ट पदार्थ नहीं लिया गया है किन्तु पुद्गलों के द्वारा होनेवाले समस्त कार्य लिये गये हैं। दुःख भी अनिष्ट है, पर पुद्गलकृत प्रयोजन होने से उसका निर्देश किया है।

12. 'शरीरवाङ्मनः' तथा 'सुख-दुःख' इन दोनों को यदि एक सूत्र बनाते तो यह सन्देह होता कि 'शरीरादि चार के क्रमशः सुख-दुःख आदि चार फल है। इस अनिष्ट आशंका की निवृत्ति के लिए पृथक सूत्र बनाये हैं। फिर सुख-दुःख आदि का सम्बन्ध जीवोपकारों से भी जुड़ता है, अतः पृथक पृथक सूत्र ही बनाया है।

13. कथञ्चित् नित्यानित्य आत्मा के ही सुख-दुःखादि हो सकते हैं सर्वथा नित्य और सर्वथा अनित्य के नहीं। नित्यपक्ष में विकार-परिणमन नहीं हो सकता और अनित्यपक्ष में स्थिति नहीं है। नित्यपक्ष में आत्मा पूर्व और उत्तरकाल में सर्वथा एक जैसी बनी रहती है, उसमें कोई परिणमन नहीं होता, अतः सुख आदि की कल्पना ही नहीं हो सकती  ।  अनित्य पक्ष में पूर्व और उत्तर में कोई मेल नहीं बैठता, स्थिति नहीं है, अतः सुखादि नहीं हो सकते  ।  अवस्थित आत्मा ही इष्ट-अनिष्ट पदार्थों के सम्पर्क से कुशल-अकुशल भावना पूर्वक सुखादि का अनुभव कर सकता है। कुशल और अकुशल भावनाएँ पूर्वानुभूत की स्मृति और तत्पूर्वक चेष्टाओं से सम्बन्ध रखती हैं।

जीवों का उपकार - 