1. जिस कर्म के उदय से आत्मा नारक आदि भावों को प्राप्त हो वह गति है  ।  नरक, तिर्यञ्च, मनुष्य और देव ये चार गतियाँ होती हैं। 

2. कषाय नामक चारित्रमोह के उदय से होनेवाली क्रोधादिरूप कलुषता कषाय कहलाती है। यह आत्मा के स्वाभाविक रूप को कष् देती है अर्थात् उसकी हिंसा करती है  ।  क्रोध, मान, माया और लोभ ये चार कषाएँ होती हैं।

3. द्रव्य और भाव के भेद से लिंग दो प्रकार का है। चूंकि आत्मभावों का प्रकरण है, अतः नामकर्म के उदय से होनेवाले द्रव्यलिंग की यहाँ विवक्षा नहीं है। स्त्रीवेद के उदय से होनेवाली पुरुषाभिलाषा स्त्रीवेद है, पुरुषवेद के उदय से होनेवाली स्त्री-अभिलाषा पुरुषवेद और नपुंसकवेद के उदय से होनेवाली उभयाभिलाषा नपुंसकवेद है।

4. दर्शनमोह के उदय से तत्त्वार्थ में अरुचि या अश्रद्धान [[मिथ्यात्व]] कहलाता है  ।

5. जिस प्रकार प्रकाशमान सूर्य का तेज सघन मेघों द्वारा तिरोहित हो जाता है उसी तरह ज्ञानावरण के उदय से ज्ञानस्वरूप आत्मा के ज्ञान-गुण की अनभिव्यक्ति [[अज्ञान]] है। एकेन्द्रिय के रसन, घ्राण, चक्षु और श्रोत्रेन्द्रियावरण के सर्वघाति स्पर्धकों का उदय होने से रसादि का अज्ञान रहता है। तोता, मैना आदि के सिवाय पंचेन्द्रिय तिर्यञ्चों में तथा कुछ मनुष्यों में अक्षर श्रुतावरण के सर्वघाति स्पर्धकों का उदय होने से अक्षर श्रुतज्ञान नहीं हो पाता  ।  नोइन्द्रियावरण के उदय से होनेवाला असंज्ञित्व अज्ञान में ही अन्तर्भूत है  ।  इसी तरह अवधि ज्ञानावरणादि के उदय से होनेवाले यावत् अज्ञान औदयिक हैं  । 

6. चारित्रमोह के उदय से होनेवाली हिंसादि और इन्द्रिय विषयों में प्रवृत्ति [[असंयम]] है।

7. अनादि कर्मबद्ध आत्मा के सामान्यतः सभी कर्मों के उदय से असिद्ध पर्याय होती है  ।  दसवें गुणस्थान तक आठों कर्मों के उदय से, ग्यारहवें और बारहवें गुणस्थान में मोहनीय के सिवाय सात कर्मों के उदय से और सयोगी तथा अयोगी में चार अघातिया कर्मों के उदय से [[असिद्धत्व]] भाव होता है  ।

8. कषाय के उदय से अनुरंजित योगप्रवृत्ति [[लेश्या]] है  ।  द्रव्यलेश्या पुद्गलविपाकी शरीर नामकर्म के उदय से होती है अतः आत्मभावों के प्रकरण में उसका ग्रहण नहीं किया है  ।  यद्यपि योगप्रवृत्ति आत्मप्रदेश परिस्पन्द रूप होने से क्षायोपशमिक वीर्यलब्धि में अन्तर्भूत हो जाती है और कषाय औदयिक होती है फिर भी कषायोदय के तीव्र मन्द आदि तारतम्य से अनुरंजित लेश्या पृथक् ही है। आत्मपरिणामों के अशुद्धि तारतम्य की अपेक्षा लेश्या के कृष्ण, नील, कापोत, पीत, पद्म और शुक्ल ये छह भेद हो जाते हैं। यद्यपि उपशान्तकषाय, क्षीणकषाय और सयोगकेवली गुणस्थानों में कषाय का उदय नहीं है फिर भी वहां भूतपूर्व प्रज्ञापन नय की अपेक्षा शुक्ल-लेश्या उपचार से कही है  ।  'जो योगप्रवृत्ति पहिले कषायानुरंजित थी वही यह है' इस तरह एकत्व उपचार का निमित्त होता है  ।  चूंकि अयोगी में योगप्रवृत्ति भी नहीं है अतः वे अलेश्य कहे जाते हैं।

9-11. मिथ्यादर्शन में दर्शनावरण के उदय से होनेवाले अदर्शन का अन्तर्भाव हो जाता है  ।  यद्यपि मिथ्यादर्शन तत्त्वार्थाश्रद्धान रूप है फिर भी अदर्शन सामान्य में दर्शनाभाव रूप से दोनों प्रकार के दर्शनों का अभाव ले लिया जाता है। लिंग के सहचारी हास्य रति आदि छह नोकषाय लिंग में ही अन्तर्भूत हो जाते हैं। गति अघातिकर्मोदय का उपलक्षण है, इससे नाम कर्म, वेदनीय, आयु और गोत्रकर्म के उदय से होनेवाले यावत् जीवविपा की भाव गृहीत हो जाते हैं। सूत्र में 'यथाक्रम' का अनुवर्तन करके गति आदि का चार आदि के साथ क्रमशः सम्बन्ध कर लेना चाहिये।