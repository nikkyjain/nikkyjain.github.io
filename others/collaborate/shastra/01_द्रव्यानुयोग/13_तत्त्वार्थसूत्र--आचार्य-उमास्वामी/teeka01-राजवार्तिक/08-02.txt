1. 'जैसे जठराग्नि के अनुसार आहारपाक होता है उसी तरह तीव्र, मन्द और मध्यम कषायों के अनुसार स्थिति और अनुभाग पड़ते हैं' इस तत्त्व की प्रतिपत्ति के लिए बन्ध के कारणों में निर्दिष्ट भी कषाय का यहाँ पुनः ग्रहण किया है। 

2-3. जीवन-आयु, आयु-सहित जीव ही कर्मबन्ध करता है, आयु से रहित सिद्ध नहीं।

4. 'कर्मणो योग्यान्' इस पृथक विभक्ति से दो पृथक वाक्यों का ज्ञापन होता है - 'कर्म से जीव सकषाय होता है' और 'कर्म के योग्य पुद्गलों को ग्रहण करता है' । पहिले वाक्य में 'कर्मणः' शब्द हेतुवाचक है, अर्थात् पूर्वकर्म से जीव सकषाय होता है, अकर्मक के कषायलेप नहीं होता, जीव और कर्म का अनादि सम्बन्ध है। दूसरे वाक्य में 'कर्मण' शब्द षष्ठीविभक्तिवाला है अर्थात सकषाय-जीव कर्मों के योग्य पुद्गलों को ग्रहण करता है। अर्थवश विभक्ति का परिणमन हो जाता है।

5. 'कर्म पौद्गलिक है' यह पुद्गल शब्द से सूचित होता है। वैशेषिक का कर्म अदृष्ट को आत्मा का गुण मानना उचित नहीं है क्योंकि अमूर्तिक गुण अनुग्रह और उपघात नहीं कर सकता उसी तरह अमूर्तकर्म अमूर्त आत्मा के अनुग्रह और उपघात के कारण नहीं हो सकते।

7-10. आदत्त - ग्रहण करता है, बन्ध का अनुभव करता है  ।  तात्पर्य यह कि मिथ्यादर्शन आदि के आवेश से आर्द्र आत्मा में चारों ओर से योगविशेष से सूक्ष्म अनन्तप्रदेशी एक क्षेत्रावगाही कर्म-योग्य-पुद्गलों का अविभावात्मक बन्ध हो जाता है। जैसे किसी बर्तन में अनेक प्रकार के रसवाले बीजफल फूल आदि का मदिरारूप से परिणमन होता है उसी तरह आत्मा में ही स्थित पुद्गलों का योग और कषाय से कर्मरूप परिणमन हो जाता है। 'यही बन्ध है, अन्य नहीं' यह सूचना देने के लिए 'स' शब्द दिया है। इससे गुणगुणिबन्ध का तात्पर्य है अदृष्टनाम के गुण का आत्मानामक गुणी में समवाय से सम्बन्ध हो जाना  ।  यदि गुणगुणिबन्ध माना जाता है तो मुक्ति का अभाव हो जायगा; क्योंकि गुणी कभी भी अपने गुण-स्वभाव को नहीं छोड़ता। यदि स्वभाव को छोड़ दे तो गुणी का ही अभाव हो जायगा  ।  तात्पर्य यह कि मुक्त का ही अभाव हो जाएगा  ।

11. बन्धशब्द करणादि साधन है। 'बध्यतेऽनेन-बँधता है जिनके द्वारा' ऐसी करणसाधन विवक्षा में मिथ्यादर्शन आदि को बँध कहते हैं। यद्यपि मिथ्यादर्शन आदि बन्ध के कारण है फिर भी पूर्वोपात्त कर्म के वे परिणाम हैं अतः कार्यरूप से आत्मा को परतन्त्र करने के कारण बन्ध कहे जाते हैं  ।  'बध्यते इति बन्धः' अर्थात् मिथ्यादर्शनादि रूप से जो बँधे वह बन्ध यह कर्मसाधन भी बन जाता है। इसी तरह 'ज्ञान दर्शन अव्याबाध अनाम अगोत्र और अनन्तराय आदि पुरुषशक्तियों का जो प्रतिबन्ध करे वह बन्ध' यह कर्तृसाधन बन जाता है। मात्र परतन्त्र करने की विवक्षा में 'बन्धनं बन्धः' यह भावसाधन बनता है। भावसाधन में भी 'ज्ञान ही आत्मा' की तरह अभेदविवक्षा में सामानाधिकरण्य बन जाता है।

12. जैसे भण्डार से पुराने धान्य निकाल लिये जाते हैं और नये भर दिये जाते हैं उसी तरह अनादि कार्मण शरीर रूप भण्डार में कर्मों का आना-जाना होता रहता है। पुराने कर्म फल देकर झड़ जाते हैं और नये कर्म आ जाते हैं  ।  इस तरह उपचय-अपचय होता रहता है।