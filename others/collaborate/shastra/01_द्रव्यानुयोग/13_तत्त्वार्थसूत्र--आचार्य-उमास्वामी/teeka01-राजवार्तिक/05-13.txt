1-3. धर्म और अधर्म दव्य तिलों में तैल की तरह समस्त लोकाकाश को व्याप्त करते हैं । कृत्स्न शब्द निरवशेष (संपूर्ण) व्याप्ति का सूचक है । जबकि मूर्त्तिमान् भी जल भस्म और रेत आदि एक जगह बिना विरोध के रह जाते हैं तब इन अमूर्त द्रव्यों की एकत्र स्थिति में कोई विरोध नहीं है । जिन स्थूल स्कन्धों का आदिमान सम्बन्ध होता है उनमें कदाचित् परस्पर प्रदेशविरोध हो भी पर धर्म और अधर्म आदि तो अनादि सम्बन्धी हैं, इनमें पूर्वापरभाव नहीं है और ये अमूर्त हैं । अतः इनका प्रदेशविरोध नहीं है । 