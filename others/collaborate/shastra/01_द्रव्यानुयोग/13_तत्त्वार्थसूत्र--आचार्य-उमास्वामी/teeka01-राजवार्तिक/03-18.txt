1. पद्म-हृद से दूना लम्बा-चौड़ा और गहरा महापद्म-हृद, महापद्म-हृद से दूना लम्बा चौड़ा और गहरा तिगिंछ-हृद है। इसी तरह कमल भी दूने लम्बे-चौड़े हैं।

2-4. प्रश्न - यदि पद्महृद से आगे के दो सरोवरों को ही दूना-दूना कहना है तो 'द्विगुणाः' यहाँ बहुवचन न कहकर द्विवचन कहना चाहिए ?
उत्तर - 'आदि और अन्त के पद्म और पुण्डरीक-हृद से दक्षिण और उत्तर के दो-दो हृद दूने-दूने प्रमाणवाले हैं।' इस अर्थ की अपेक्षा बहुवचन का प्रयोग किया है। यद्यपि सूत्र में दिये गये 'तत्' शब्द से पद्म-हृद का ही ग्रहण होता है फिर भी व्याख्यान से विशेष अर्थ का बोध होता है। आगे 'उत्तरा दक्षिणतुल्याः' सूत्र से भी इसी अर्थ का समर्थन होता है। 
प्रश्न - यदि 'तत्' शब्द का द्विगुण शब्द से समास किया जाता है तो 'तद्विगुण' शब्द का ही द्वित्व होगा न कि केवल द्विगुणशब्द का। यदि पहिले द्विगुण शब्द को द्वित्व किया जाता है तो 'तत्' शब्द से समास नहीं हो सकेगा। यदि वीप्सार्थक द्वित्व किया जाता है तो वाक्य ही रह जायगा।
उत्तर - 'तत्' यह अपादानार्थक निपात है। अतः 'ततो द्विगुणद्विगुणाः' 'तद्विगुणद्विगुणाः' पद बन जाता है।