[उवकुणदि जो वि णिच्चं चादुव्वण्णस्स समणसंघस्स] जो हमेशा उपकार करते हैं । किसका उपकार करते हैं? चार प्रकार के मुनिसंघ का उपकार करते हैं । यहाँ 'श्रमण' शब्द से 'श्रमण' शब्द द्वारा वाच्य ऋषि, मुनि, यति, अनगार ग्रहण करना चाहिये ।  

[देशप्रत्यक्षवित्‌] अवधिज्ञानी एवं मन:पर्ययज्ञानी, केवलभृद्-केवलज्ञानी- ये मुनि हैं, ऋद्धि प्राप्त साधु ऋषि हैं, दोनों रूप मार्ग पर आरूढ़ यति, तथा अन्य साधु समूह अनगार हैं । राजा, ब्रह्मा, देव और परमऋषि (राजर्षि, ब्रह्मर्षि, देवर्षि, परमर्षि) क्रम से विक्रिया और अक्षीण शक्ति प्राप्त, बुद्धि और औषध ऋद्धि के स्वामी, आकाश गमन ऋद्धि के धारी और केवलज्ञान-धारी होते हैं 1  

ऋद्धि प्राप्त ऋषि हैं, वे राजर्षि, ब्रह्मर्षि, परमर्षि के भेद से चार प्रकार के हैं । वहाँ विक्रिया और अक्षीण ऋद्धि को प्राप्त राजर्षि हैं । और बुद्धि और औषध ऋद्धि से सहित ब्रह्मर्षि हैं । आकाश गमन ऋद्धि सम्पन्न देवर्षि हें । तथा केवली-परमर्षि हैं । अवधिज्ञानी, मन:पर्ययज्ञानी और केवलज्ञानी मुनि हैं । श्रेणी के आरोहक उपशमक और क्षपक यति हैं । सामान्य साधु अनगार हैं । ये सभी श्रमण क्यों हैं? सभी के सुख-दुःख आदि विषय में समता परिणाम हैं अत: ये सब श्रमण हैं । 

अथवा श्रमण धर्म के अनुकूल श्रावक आदि चातुर्वर्ण संघ है । इन सबका उपकार जैसा (बनता है वह) कैसे करते हैं? [काय विराधणरहिदं] अपने आप में लीनतारूप भावना स्वरूप, अपने शुद्ध चैतन्य लक्षण निश्चय प्राणों की रक्षा करते हुये, छहकाय के जीवों की विराधना से रहित, जैसा उपकार बनता है, वैसा करते हैं । [सो वि सरागप्पधाणो] वे इसप्रकार के मुनि भी धर्मानुराग रूप आचरण सहित मुनियों में प्रधान-श्रेष्ठ हैं- ऐसा अर्थ है ॥२८८॥
