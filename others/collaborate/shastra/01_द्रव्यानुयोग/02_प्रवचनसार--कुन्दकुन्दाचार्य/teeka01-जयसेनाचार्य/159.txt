[पाणेहिं चदुहिं जीवदि] - यद्यपि निश्चय से सत्ता, चैतन्य, सुख, बोध आदि शुद्ध भाव-प्राणों से जीता है तथापि व्यवहार से वर्तमान समय में द्रव्य-भाव रूप चार अशुद्ध प्राणों से जीता है, [जीविस्सदि] - भविष्य काल मे उनसे जियेगा, [जो हि जीविदो] - जो वास्तव में जीवित था [पुव्वं] - पहले भूतकाल में । [सो जीवो] - वह जीव है । [ते पाणा] - वे पहले कहे हुए प्राण [पोग्गलदव्वेहिं णिव्वत्ता] - उदय में आये हुये पुद्गल कर्मों से रचित हैं । इस कारण ही पुद्गल-द्रव्य से विपरीत अनन्त ज्ञान, दर्शन, सुख, वीर्य आदि अनन्त-गुण-स्वभाव-रूप परमात्म-तत्त्व से (प्राणों की) भिन्न भावना करना चाहिये -- ऐसा भाव है ॥१५९॥
