अब [['सुखप्रपंच']] नामक चतुर्थान्तराधिकार में अठारह गाथायें हैं । यहाँ पाँच स्थल हैं - उनमें से पहले स्थल में [अत्थि अमुत्तं] इत्यादि एक अधिकार गाथा, इसके बाद दूसरे स्थल में अतीन्द्रियज्ञान की मुख्यता से [जं पेच्छदो] इत्यादि एक गाथा; इसके बाद तीसरे स्थल में इन्द्रियज्ञान की मुख्यता से [जीवो सयं अमुत्तो] इत्यादि चार गाथायें; तत्पश्चात् चौथे स्थल में अतीन्द्रियसुख की मुख्यता से [जादं सयं] इत्यादि चार गाथायें तथा तदनन्तर पाँचवे स्थल में इन्द्रियसुख के प्रतिपादन रूप से आठ गाथायें हैं । 

पॉचवे स्थल की उन आठ गाथाओं में से भी सर्वप्रथम इन्द्रियसुख को दुःखरूप से स्थापन के लिये [मणुआसुरा] इत्यादि दो गाथायें, उसके बाद मुक्तात्माओं को शरीर के अभाव में भी सुख है - यह बताने के लिये शरीर सुख का कारण नहीं है- इस कथनरूप से [पप्पा इट्ठे विसये] इत्यादि दो गाथायें, तत्पश्चात् इन्द्रिय-विषय भी सुख के कारण नहीं हैं - इस कथन रूप से [तिमिरहरा] - इत्यादि दो गाथायें और इसके बाद सर्वज्ञ नमस्कार की मुख्यता से [तेजोदिट्ठि] - इत्यादि दो गाथायें हैं । इसप्रकार पाँचवें स्थल में चार अन्तर स्थल हैं ।

इसप्रकार सुखप्रपंचाधिकार में समुदायपातनिका हुई ।

(अब यहाँ अधिकार - गाथा रूप से पहला स्थल प्रारम्भ होता है ।)

अब उपादेयभूत अतीन्द्रियसुख के स्वरूप का विस्तार करते हुये अतीन्द्रियज्ञान और अतीन्द्रियसुख उपादेय हैं, तथा इन्द्रिय जन्य ज्ञान सुख हेय हैं - इसप्रकार प्रतिपादन रूप से सबसे पहले प्रथम अधिकार स्थल गाथा द्वारा चार स्थलों को सूत्रित करते हैं (व्यवस्थित करते हैं) -

[अत्थि] - है । क्या है- इस क्रिया का कर्ता कौन है? [णाणं] - ज्ञान है - यहाँ भिन्न विशिष्ट क्रम परस्पर सम्बन्ध-रहितता का सूचक है । वह ज्ञान किस विशेषतावाला है? [अमुत्तं मुत्तं] - अमूर्त और मूर्त है । वह ज्ञान और किस विशेषतावाला है? [अदिंदियं इदियं च] - जो ज्ञान अमूर्त है, वह अतीन्द्रिय है और जो मूर्त है, वह इन्द्रियजन्य है । इन विशेषताओं वाला ज्ञान है । इन विशेषताओ वाला ज्ञान किन विषयों में है? [अत्थेसु] - ऐसा ज्ञान, ज्ञेय पदार्थों के सम्बन्ध में है । [तहा सोक्खं च] - उसीप्रकार ज्ञान के समान अमूर्त, अतीन्द्रिय और मूर्त, इन्द्रियजन्य सुख होता है । [जं तेसु परं च तं णेयं] - उन पूर्वोक्त ज्ञान और सुख के मध्य जो उत्कृष्ट अतीन्द्रिय ज्ञान और सुख है, वह उपादेय है - ऐसा जानना चाहिये ।

उसका ही विस्तार करते हैं – अमूर्त, क्षायिकी, अतीन्द्रिय, चिदानन्द एक लक्षणवाली शुद्धात्म-शक्तियों से उत्पन्न होने के कारण स्वाधीन और अविनश्वर होने से अतीन्द्रिय ज्ञान और सुख उपादेय है; तथा पूर्वोक्त अमूर्त शुद्धात्म-शक्तियों से विरुद्ध लक्षणवाली क्षायोपशमिक इन्द्रिय- शक्तियों से उत्पन्न होने के कारण पराधीन और विनश्वर होने से इन्द्रियजन्य ज्ञान और सुख हेय है- यह तात्पर्य है ।