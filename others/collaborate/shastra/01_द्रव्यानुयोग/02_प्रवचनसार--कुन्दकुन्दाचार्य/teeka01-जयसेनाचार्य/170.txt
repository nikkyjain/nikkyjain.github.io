[विसयकसाओगाढो] विषय-कषायों में अवगाढ़--आसक्त, [दुस्सुदिदुच्चित्तदुट्टगोट्ठिजुदो] दू:श्रुति--बुरा सुनने या पढने, दुश्चित्त--बुरामन--बुरा सुचने, दुष्ट-गोष्ठी--बुरी संगति से सहित । [उग्गो] उग्र । [उम्मग्गपरो] उन्मार्ग--विपरीत मार्ग में तत्पर । [उवओगो] इस प्रकार चार विशेषणों से सहित उपयोगरूप परिणाम [जस्स] जिस जीव के होते हैं; [सो असुहो] वह उपयोग अशुभ कहलाता है अथवा अभेदरूप से (वह) पुरुष ही अशुभ कहलाता है । 

वह इसप्रकार -- विषय-कषाय रहित शुद्ध चैतन्य-परिणति से विपरीत विषय-कषाय में अवगाढ़ अर्थात् विषय-कषाय रूप से परिणत । शुद्धात्मतत्त्व की प्रतिपादक श्रुति--जिनवाणी--आगम सुश्रुति है, उससे विपरीत 
दु:श्रुति अथवा मिथ्या-शास्त्र-रूप श्रुति दू:श्रुति है । चिंता रहित होकर आत्मध्यान परिणत, आत्मा में लीन मन सुचित्त है, उस आत्मलीनता का विनाश करनेवाला मन दुश्चित्त है अथवा स्व और पर के लिये काम-भोग की चिन्ता-रूप परिणत रागादि अपध्यान-बुरे ध्यान दुश्चित्त हैं । परम-चैतन्य-परिणति को नष्ट करने वाली दुष्ट गोष्ठी है, अथवा उस परम-चैतन्य-परिणति के विरोधी कुशील पुरुष आदि की गोष्ठी--दुष्ट गोष्ठी--बुरी संगति है । इस प्रकार दू:श्रुति, दुश्चित्त, दुष्ट-गोष्ठी से सहित दू:श्रुति, दुश्चित्त, दुष्ट-गोष्ठी सहित है (तृतीया-तत्पुरुषसमास किया है) । परम उपाशम-भावरूप परिणत परम-चैतन्य-स्वभाव के प्रतिकूल उग्र है । वीतराग-सर्वज्ञ भगवान द्वारा कहे गये निश्चय-व्यवहार मोक्षमार्ग से विरुद्ध उन्मार्ग में तत्पर है ।


इस प्रकार चार विशेषणों से सहित उपयोग-रूप परिणाम अथवा उनरूप परिणत पुरुष अशुभोपयोग कहलाता है - ऐसा अर्थ है ॥१७०॥
