अथागमज्ञानतत्त्वार्थश्रद्धानसंयतत्वानामयौगपद्यस्य मोक्षमार्गत्वं विघटयति -

श्रद्धानशून्येनागमजनितेन ज्ञानेन, तदविनाभाविना श्रद्धानेन च संयमशून्येन, न तावत्सिद्धय्यति ।
तथाहि - आगमबलेन सकलपदार्थान्‌ विस्पष्टं तर्कयन्नपि, यदि सकलपदार्थज्ञेयाकार-करम्बितविशदैकज्ञानाकारमात्मानं न तथा प्रत्येति, तदा यथोदितात्मन: श्रद्धानशून्यतया यथोदितमात्मानमननुभवन्‌ कथं नाम ज्ञेयनिमग्नो ज्ञानविमूढो ज्ञानी स्यात्‌ । अज्ञानिनश्च ज्ञेय-द्योतको भवन्नप्यागम: किं कुर्यात्‌ । तत: श्रद्धानशून्यादागमान्नास्ति सिद्धि: ।

किंच - सकलपदार्थज्ञेयाकारकरम्बितविशदैकज्ञानाकारमात्मानं श्रद्दधानोऽप्यनुभवन्नपि, यदि स्वस्मिन्नेव संयम्य न वर्तयति तदानादिमोहरागद्वेषवासनोपजनितपरद्रव्यचङ्‌क्रमणस्वै- रिण्याश्चिद्‌वृत्ते: स्वस्मिन्नेव स्थानान्निवसिननि:कम्पैकतत्त्वमूर्च्छितचिद्‌वृत्त्यभावात्कथं नाम संयत: स्यात्‌ । असंयतस्य च यथोदितात्मतत्त्वप्रतीतिरूपं श्रद्धानं यथोदितात्मतत्त्वानुभूतिरूपं ज्ञानं वा किं कुर्यात्‌ । तत: संयमशून्यात्‌ श्रद्धानात्‌ ज्ञानाद्वा नास्ति सिद्धि: ।
अत आगमज्ञानतत्त्वार्थश्रद्धानसंयतत्वानामयौगपद्यस्य मोक्षमार्गत्वं विघटेतैव ॥२३७॥
