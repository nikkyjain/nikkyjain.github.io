अथ पुनरपि पुण्यजन्यस्येन्द्रियसुखस्य बहुधा दु:खत्वमुद्योतयति - 

सपररत्वात्‌ बाधासहितत्वात्‌ विच्छिन्नत्वात्‌ बंधकारणत्वात्‌ विषमत्वाच्च पुण्यजन्यमपीन्द्रियसुखं दु:खमेव स्यात्‌ । सपरं हि सत्‌ परप्रत्ययत्वात्‌ पराधीनतया, बाधासहितं हि सदशनायोदन्यावृषस्यादिभिस्तृष्णाव्यक्तिभिरुपेतत्वात्‌ अत्यन्ताकुलतया, विच्छिन्नं हि सदसद्वेद्योदयप्रच्यावितसद्वेद्योदयप्रवृत्ततयाऽनुभवत्वादुद्‌भूतविपक्षतया, बंधकारणं हि सद्विषयोपभोगमार्गानुलग्नरागादिदोषसेनानुसारसंगच्छमानघनकर्मपांसुपटलत्वादुदर्कदु:सहतया, विषमं हि सदभिवृद्धिपरिहाणिपरिणतत्वादत्यन्तविसंष्ठुलतया च दु:खमेव भवति । अथैवं पुण्यमपि पापवद्‌ दु:खसाधनमायातम्‌ ॥७६॥
