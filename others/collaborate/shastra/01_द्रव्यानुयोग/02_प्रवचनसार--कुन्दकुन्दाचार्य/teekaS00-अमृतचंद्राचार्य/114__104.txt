अथ द्रव्यस्योत्पादव्ययध्रौव्याण्येकद्रव्यपर्यायद्वारेण चिन्तयति -

एकद्रव्यपर्याया हि गुणपर्याया:, गुणपर्यायाणामेकद्रव्यत्वात्‌ । एकद्रव्यत्वं हि तेषां सह-कारफलवत्‌ । यथा किल सहकारफलं स्वयमेव हरितभावात्‌ पाण्डुभावं परिणमत्पूर्वोत्तरप्रवृत्तहरित-पाण्डुभावाभ्यामनुभूतात्मसत्तकं हरितपाण्डुभावाभ्यां सममविशिष्टसत्तकतयैकमेव वस्तु न वस्त्वन्तरं; तथा द्रव्यं स्वयमेव पूर्वावस्थावस्थितगुणादुत्तरावस्थावस्थितगुणं परिणम-त्पूर्वोत्तरावस्थावस्थितगुणाभ्यां ताभ्यामनुभूतात्मसत्तकं पूर्वोत्तरावस्थावस्थितगुणाभ्यां समम-विशिष्टसत्तकतयैकमेव द्रव्यं न द्रव्यान्तरम्‌ ।
यथैव चोत्पद्यमानं पाण्डुभावेन, व्ययमानं हरितभावेनावतिष्ठमानं सहकारफलत्वेनोत्पाद-व्ययध्रौव्याण्येकवस्तुपर्यायद्वारेण सहकारफलं ।
तथैवोत्पद्यमानमुत्तरावस्थावस्थितगुणेन, व्ययमानं पूर्वावस्थावस्थितगुणेनावतिष्ठमानं द्रव्यत्वगुणेनोत्पादव्ययध्रौव्याण्येकद्रव्यपर्यायद्वारेण द्रव्यं भवति ॥१०४॥
