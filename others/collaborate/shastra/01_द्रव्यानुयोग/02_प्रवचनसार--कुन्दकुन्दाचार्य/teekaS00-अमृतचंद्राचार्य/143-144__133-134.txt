अथामूर्तानां शेषद्रव्याणां गुणान्‌ गृणाति -

विशेषगुणो हि युगपत्सर्वद्रव्याणां साधारणावगाहहेतुत्वमाकाशस्य, सकृत्सर्वेषां गमन-परिणामिनां जीवपुद्‌गलानां गमनहेतुत्वं धर्मस्य, सकृत्सर्वेषां स्थानपरिणामिनां जीव-पुद्‌गलानां स्थानहेतुत्वमधर्मस्य, अशेषशेषद्रव्याणां प्रतिपर्यायं समयवृत्तिहेतुत्वं कालस्य,  चैतन्यपरिणामो जीवस्य । एवममूर्तानां विशेषगुणसंक्षेपाधिगमे लिङ्गम्‌ ।
तत्रैककालमेव सकलद्रव्यसाधारणावगाहसंपादनमसर्वगतत्वादेव शेषद्रव्याणाम-संभवदाकाशमधिगमयति । तथैकवारमेव गतिपरिणतसमस्तजीवपुद्‌गलानामालोकद्‌गमन-हेतुत्वमप्रदेशत्वात्कालपुद्‌गलयो:, समुद्‌घातादन्यत्र लोकासंख्येयभागमात्रत्वाज्जीवस्य । लोकालोकसीम्नोऽचलितत्वादाकाशस्य, विरुद्धकार्यहेतुत्वादधर्मस्यासंभवद्धर्ममधिगमयति । 
तथैकवारमेव स्थितिपरिणतसमस्तजीवपुद्‌गलानामालोकात्स्थानहेतुत्वमप्रदेशत्वा-त्कालपुद्‌गलयो:, समुद्‌घातादन्यत्र लोकासंख्येयभागमात्रत्वाज्जीवस्य लोकालोकसीम्नो-ऽचलितत्वादाकाशस्य, विरुद्धकार्यहेतुत्वाद्धर्मस्य चासंभवदधर्ममधिगमयति ।
तथा अशेषशेषद्रव्याणां प्रतिपर्यायं समयवृत्तिहेतुत्वं कारणान्तरसाध्यत्वात्समयविशिष्टाया वृत्ते: स्वतस्तेषामसंभवत्कालमधिगमयति ।
तथाचैतन्यपरिणामश्चेतनत्वादेव शेषद्रव्याणामसंभवन्‌ जीवमधिगमयति ।
एवं गुणविशेषाद्‌द्रव्यविशेषोऽधिगन्तव्य: ॥१३३-१३४ ॥

