अथ सदुत्पादमनन्यत्वेन निश्चिनोति - 

द्रव्यं हि तावद्‌द्रव्यत्वभूतामन्वयशक्तिं नित्यमप्यपरित्यजद्भवति सदेव । यस्तु  द्रव्यस्य पर्यायभूताया व्यतिरेकव्यक्ते: प्रादुर्भाव: तस्मिन्नपि द्रव्यत्वभूताया अन्वयशक्तेरप्रच्यवनात्‌ द्रव्यमनन्यदेव । ततोऽनन्यत्वेन निश्चीयते द्रव्यस्य सदुत्पाद: ।
तथाहि - जीवो द्रव्यं भवन्नारकतिर्यग्मनुष्यदेवसिद्धत्वानामन्यतमेन पर्यायेण द्रव्यस्य पर्यायदुर्ललितवृत्तित्वादवश्यमेव भविष्यति । स हि भूत्वा च तेन किं द्रव्यत्वभूतामन्वयशक्ति-मुज्झति, नोज्झति । यदि नोज्झति कथमन्यो नाम स्यात्‌, येन प्रकटितत्रिकोटिसत्तक: स एव न स्यात्‌ ॥११२॥
