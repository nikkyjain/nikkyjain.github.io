अथ ज्ञानस्य श्रुतोपाधिभेदमुदस्यति -

श्रुतं हि तावत्सूत्रम्‌ । तच्च भगवदर्हत्सर्वज्ञोपज्ञं स्यात्कारकेतनं पौद्‌गलिकं शब्दब्रह्म । तज्ज्ञप्तिर्हि ज्ञानम्‌ । श्रुतं तु तत्कारणत्वात्‌ ज्ञानत्वेनोपचर्यत एव । एवं सति सूत्रस्य ज्ञप्ति: श्रुतज्ञानमित्यायाति । अथ सूत्रमुपाधित्वान्नाद्रियते ज्ञप्तिरेवावशिष्यते । सा च केवलिन: श्रुतकेवलिनश्चात्मसंचेतने तुल्यैव इति नास्ति ज्ञानस्य श्रुतोपाधिभेद: ॥३४॥