अथ द्रव्यविशेषो गुणविशेषादिति प्रज्ञापयति - 

द्रव्यमाश्रित्य परानाश्रयत्वेन वर्तमानैर्लिङ्गय्यते गम्यते द्रव्यमेतैरिति लिङ्गानि गुणा: । ते च यद्‌द्रव्यं भवति न तद्‌गुणा भवन्ति, ये गुणा भवन्ति ते न द्रव्यं भवतीति द्रव्यादतद्भावेन विशिष्टा: सन्तो लिङ्गलिङ्गिप्रसिद्धौ तल्लिङ्गत्वमुपढौकन्ते ।

अथ ते द्रव्यस्य जीवोऽयमजीवोऽयमित्यादिविशेषमुत्पादयन्ति, स्वयमपि तद्भावविशिष्ट-त्वेनोपात्त विशेषत्वात्‌ । यतो हि यस्य यस्य द्रव्यस्य यो य: स्वभावस्तस्य तस्य तेन तेन विशिष्टत्वात्तेषामस्ति विशेष: ।
अत एव च मूर्तानाममूर्तानां च द्रव्याणां मूर्तत्वेनामूर्तत्वेन च तद्‌भावेन विशिष्टत्वादिमे मूर्ता गुणा इमे अमूर्ता इति तेषां विशेषो निश्चेय: ॥१३०॥
