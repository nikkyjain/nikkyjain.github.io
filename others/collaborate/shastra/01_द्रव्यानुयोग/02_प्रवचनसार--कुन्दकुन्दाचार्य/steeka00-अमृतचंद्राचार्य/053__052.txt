अथ ज्ञानिनो ज्ञप्तिक्रियासद्भावेऽपि क्रियाफलभूतं बन्धं प्रतिषेधयन्नुपसंहरति -

इह खलु -  
उदयगदा कम्मंसा जिणवरवसहेहिं णियदिणा भणिया । 
तेसु विमूढ़ो रत्तो दुट्‌ठो वा बंधमणुभवदि ॥४३॥
इत्यत्र सूत्रे उदयगतेषु पुद्‌गलकर्मांशेषु सत्सु संचेतयमानो मोहरागद्वेषपरिणतत्वात्‌ ज्ञेयार्थपरिणमनलक्षणया क्रियया युज्यमान: क्रियाफलभूतं बंधमनुभवति, न तु ज्ञानादिति । प्रथममेवार्थपरिणमनक्रियाफलत्वेन बन्धस्य समर्थितत्वात्‌, तथा - 
गेण्हदि णेव ण मुञ्जदि ण परं परिणमदि केवली भगवं । 
पेच्छदि समंतदो  सो  जाणदि  सव्वं  णिरवसेसं ॥३२॥
इत्यर्थपरिणमनादिक्रियाणामभावस्य शुद्धात्मनो निरूपितत्वाच्चार्थानपरिणमतोऽगृह्णत-स्तेष्वनुत्पद्यमानस्य चात्मनो ज्ञप्तिक्रियासद्‌भावेऽपि न खलु क्रियाफलभूतो बंध: सिद्धय्येत्‌ ॥५२॥

( स्रग्धरा )
जानन्नप्येष विश्यं युगपदपि भवद्भाविभूतं समस्तं
मोहाभावाद्यदात्मा परिणमति परं नैव निर्लूनकर्मा ।
तेनास्ते मुक्त एव प्रसभविकसितज्ञप्तिविस्तारपांत-
ज्ञेयाकारां त्रिलोकीं पृथगपृथगथ द्योतयन्‌ ज्ञानमूर्ति: ॥४॥
- इति ज्ञानाधिकार: ॥
