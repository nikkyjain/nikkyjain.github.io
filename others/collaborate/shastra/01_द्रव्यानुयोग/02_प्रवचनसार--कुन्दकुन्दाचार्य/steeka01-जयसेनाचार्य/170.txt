अथाशुभोपयोगस्वरूपं निरूपयति -- 
[[विसयकसाओगाढो]] विषय-कषायावगाढः । [[दुस्सुदिदुच्चित्तदुट्ठगोट्ठिजुदो]] दुःश्रुतिदुश्चित्तदुष्टगोष्ठियुतः । [[उग्गो]] उग्रः । [[उम्मग्गपरो]] उन्मार्गपरः । [[उवओगो]] एवं विशेषणचतुष्टययुक्त उपयोगः परिणामः [[जस्स]] यस्य जीवस्य भवति [[सो असुहो]] सउपयोगस्त्वशुभो भण्यते, अभेदेन पुरुषो वा । तथा हि -- 
विषयकषायरहितशुद्धचैतन्यपरिणतेः प्रतिपक्ष-भूतो विषयकषायावगाढो विषयकषायपरिणतः । शुद्धात्मतत्त्वप्रतिपादिका श्रुतिः सुश्रुतिस्तद्विलक्षणादुःश्रुतिः मिथ्याशास्त्रश्रुतिर्वा; निश्चिन्तात्मध्यानपरिणतं सुचित्तं, तद्विनाशकं दुश्चित्तं, स्वपरनिमित्तेष्ट-कामभोगचिन्तापरिणतं रागाद्यपध्यानं वा; परमचैतन्यपरिणतेर्विनाशिका दुष्टगोष्ठी, तत्प्रतिपक्षभूत-कुशीलपुरुषगोष्ठी वा । इत्थंभूतदुःश्रुतिदुश्चित्तदुष्टगोष्ठीभिर्युतो दुःश्रुतिदुश्चित्तदुष्टगोष्ठियुक्तः । परमोपशम-भावपरिणतपरमचैतन्यस्वभावात्प्रतिकूलः उग्रः । वीतरागसर्वज्ञप्रणीतनिश्चयव्यवहारमोक्षमार्गाद्विलक्षणउन्मार्गपरः । इत्थंभूतविशेषणचतुष्टयसहित उपयोगः परिणामः तत्परिणतपुरुषो वेत्यशुभोपयोगो भण्यतइत्यर्थः ॥१५८॥