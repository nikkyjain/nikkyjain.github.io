अथकेवलिनां रागाद्यभावाद्धर्मोपदेशादयोऽपि बन्धकारणं न भवन्तीति कथयति --
[[ठाणणिसेज्जविहारा धम्मुवदेसो]] य स्थानमूर्ध्वस्थितिर्निषद्या चासनं श्रीविहारो धर्मोपदेशश्च [[णियदयो]] एते व्यापारा नियतयः स्वभावा अनीहिताः । केषाम् । [[तेसिं अरहंताणं]] तेषामर्हतां निर्दोषिपरमात्मनाम् । क्व । [[काले]] अर्हदवस्थायाम् । कइव । [[मायाचारो व्व इत्थीणं]] मायाचार इव स्त्रीणामिति । तथा हि --
यथा स्त्रीणां स्त्रीवेदोदय-सद्भावात्प्रयत्नाभावेऽपि मायाचारः प्रवर्तते, तथा भगवतां शुद्धात्मतत्त्वप्रतिपक्षभूतमोहोदयकार्येहापूर्व-प्रयत्नाभावेऽपि श्रीविहारादयः प्रवर्तन्ते । मेघानां स्थानगमनगर्जनजलवर्षणादिवद्वा । ततः स्थितमेतत्मोहाद्यभावात् क्रियाविशेषा अपि बन्धकारणं न भवन्तीति ॥४४॥