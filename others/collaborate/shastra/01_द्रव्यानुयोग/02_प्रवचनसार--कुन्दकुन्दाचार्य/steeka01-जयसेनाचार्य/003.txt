अथ [[ते ते सव्वे]] तांस्तान्पूर्वोक्तानेव पञ्चपरमेष्ठिनः सर्वान् वंदामि य वन्दे,अहं कर्ता । कथं । [[समगं समगं]] समुदायवन्दनापेक्षया युगपद्युगपत् । पुनरपि कथं । [[पत्तेगमेव]] पत्तेगंप्रत्येकवन्दनापेक्षया प्रत्येकं प्रत्येकम् । न केवलमेतान् वन्दे । [[अरहंते]] अर्हतः । किंविशिष्टान् । [[वट्टंते माणुसेखेत्ते]] वर्तमानान् । क्व । मानुषे क्षेत्रे । तथा हि -- साम्प्रतमत्र भरतक्षेत्रे तीर्थकराभावात् पञ्च-महाविदेहस्थितश्रीसीमन्धरस्वामीतीर्थकरपरमदेवप्रभृतितीर्थकरैः सह तानेव पञ्चपरमेष्ठिनो नमस्करोमि ।कया करणभूतया । मोक्षलक्ष्मीस्वयंवरमण्डपभूतजिनदीक्षाक्षणे मङ्गलाचारभूतया अनन्तज्ञानादिसिद्धगुण-भावनारूपया सिद्धभक्त्या, तथैव निर्मलसमाधिपरिणतपरमयोगिगुणभावनालक्षणया योगभक्त्या चेति ।एवं पूर्वविदेहतीर्थकरनमस्कारमुख्यत्वेन गाथा गतेत्यभिप्रायः ॥३॥