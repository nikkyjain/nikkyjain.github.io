अथ युक्ताहारविहारतपोधनस्वरूपमुपदिशति --
[[जस्स]] यस्य मुनेः संबन्धी [[अप्पा]] आत्मा । किंविशिष्टः । [[अणेसणं]] स्वकीयशुद्धात्मतत्त्वभावनोत्पन्नसुखामृताहारेण तृप्तत्वान्न विद्यते एषणमाहाराकाङ्क्षा यस्य स भवत्यनेषणः, [[तं पि तवो]] तस्य तदेव निश्चयेन निराहारात्मभावना-रूपमुपवासलक्षणं तपः, [[तप्पडिच्छगा समणा]] तत्प्रत्येषकाः श्रमणाः, तन्निश्चयोपवासलक्षणं तपःप्रतीच्छन्ति तत्प्रत्येषकाः श्रमणाः । पुनरपि किं येषाम् । [[अण्णं]] निजपरमात्मतत्त्वादन्यद्भिन्नं हेयम् । किम् । [[अणेसणं]] अन्नस्याहारस्यैषणं वाच्छा अन्नैषणम् । कथंभूतम् । [[भिक्खं]] भिक्षायां भवं भैक्ष्यं । [[अध]] अथ अहो, [[ते समणा अणाहारा]] ते अनशनादिगुणविशिष्टाः श्रमणा आहारग्रहणेऽप्यनाहारा भवन्ति । तथैवच निःक्रियपरमात्मानं ये भावयन्ति, पञ्चसमितिसहिता विहरन्ति च, ते विहारेऽप्यविहारा भवन्तीत्यर्थः ॥२५८॥