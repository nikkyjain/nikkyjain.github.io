अथ यद्यप्यल्पलेपो भवति परोपकारे, तथापि शुभोपयोगिभिर्धर्मोपकारः कर्तव्य इत्युपदिशति -- 
[[कुव्वदु]] करोतु । स कः कर्ता । शुभोपयोगी पुरुषः । कं करोतु । [[अणुकं पयोवयारं]] अनुकम्पासहितोपकारं दयासहितं धर्मवात्सल्यम् । यदिकिम् । [[लेवो जदि वि अप्पो ]] 'सावद्यलेशो बहुपुण्यराशौ' इति दृष्टान्तेन यद्यप्यल्पलेपः स्तोकसावद्यंभवति । केषां करोतु । [[जोण्हाणं]] निश्चयव्यवहारमोक्षमार्गपरिणतजैनानाम् । कथम् । [[णिरवेक्खं]] निरपेक्षं शुद्धात्मभावनाविनाशकख्यातिपूजालाभवाञ्छारहितं यथा भवति । कथंभूतानां जैनानाम् । [[सागारणगार-चरियजुत्ताणं]] सागारानागारचर्यायुक्तानां श्रावकतपोधनाचरणसहितानामित्यर्थः ॥२९०॥