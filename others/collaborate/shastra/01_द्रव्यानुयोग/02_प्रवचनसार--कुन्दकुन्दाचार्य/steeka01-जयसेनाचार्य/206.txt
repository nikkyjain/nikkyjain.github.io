अथात्मनः पृथग्भूतं देहादिकम-ध्रुवत्वान्न भावनीयमित्याख्याति -- 
[[ण संति धुवा]] ध्रुवा अविनश्वरा नित्या न सन्ति । कस्य । [[जीवस्स]] जीवस्य । के ते । [[देहा वा दविणा वा]] देहा वा द्रव्याणि वा, सर्वप्रकारशुचिभूताद्देहरहितात्परमात्मनोविलक्षणा औदारिकादिपञ्चदेहास्तथैव च पञ्चेन्द्रियभोगोपभोगसाधकानि परद्रव्याणि च । न केवलंदेहादयो ध्रुवा न भवन्ति, [[सुहदुक्खा वा]] निर्विकारपरमानन्दैकलक्षणस्वात्मोत्थसुखामृतविलक्षणानिसांसारिकसुखदुःखानि वा । [[अध]] अहो भव्याः [[सत्तुमित्तजणा]] शत्रुमित्रादिभावरहितादात्मनो भिन्नाः शत्रु-मित्रादिजनाश्च । यद्येतत् सर्वमध्रुवं तर्हि किं ध्रुवमिति चेत् । [[धुवो]] ध्रुवः शाश्वतः । स कः । [[अप्पा]] निजात्मा । किंविशिष्टः । [[उवओगप्पगो]] त्रैलोक्योदरविवरवर्तित्रिकालविषयसमस्तद्रव्यगुणपर्याययुगपत्-परिच्छित्तिसमर्थकेवलज्ञानदर्शनोपयोगात्मक इति । एवमध्रुवत्वं ज्ञात्वा ध्रुवस्वभावे स्वात्मनि भावनाकर्तव्येति तात्पर्यम् ॥१९३॥ 
एवमशुद्धनयादशुद्धात्मलाभो भवतीति कथनेन प्रथमगाथा । शुद्धनयाच्छुद्धात्मलाभो भवतीति कथनेन द्वितीया । ध्रुवत्वादात्मैव भावनीय इति प्रतिपादनेन तृतीया । आत्मानोऽन्यदध्रुवं न भावनीयमिति कथनेन चतुर्थी चेति शुद्धात्मव्याख्यानमुख्यत्वेन प्रथमस्थले गाथाचतुष्टयं गतम् ।