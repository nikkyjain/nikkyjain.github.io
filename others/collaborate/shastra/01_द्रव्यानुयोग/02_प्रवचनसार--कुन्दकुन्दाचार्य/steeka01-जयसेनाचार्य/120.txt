अथ गुणपर्यायाभ्यां सह द्रव्यस्याभेदं दर्शयति -- 
[[णत्थि]] नास्ति न विद्यते । स कः । [[गुणो त्ति व कोई]] गुण इति कश्चित् । न केवलं गुणः [[पज्जाओ त्तीह वा]] पर्यायोवेतीह । कथम् । [[विणा]] विना । किं विना । [[दव्वं]] द्रव्यम् । इदानीं द्रव्यं कथ्यते । [[दव्वत्तं पुण भावो]] द्रव्यत्वमस्तित्वम् । तत्पुनः किं भण्यते । भावः । भावः कोऽर्थः । उत्पादव्ययध्रौव्यात्मकसद्भावः । [[तम्हा दव्वं सयं सत्ता]] तस्मादभेदनयेन सत्ता स्वयमेव द्रव्यं भवतीति । तद्यथा -- 
मुक्तात्मद्रव्ये परमावाप्तिरूपो मोक्षपर्यायः केवलज्ञानादिरूपो गुणसमूहश्च येन कारणेन तद्द्वयमपि परमात्मद्रव्यं विना नास्ति, न विद्यते । कस्मात् । प्रदेशाभेदादिति । उत्पादव्ययध्रौव्यात्मकशुद्धसत्तारूपं मुक्तात्मद्रव्यं भवति ।तस्मादभेदेन सत्तैव द्रव्यमित्यर्थः । यथा मुक्तात्मद्रव्ये गुणपर्यायाभ्यां सहाभेदव्याख्यानं कृतं तथायथासंभवं सर्वद्रव्येषु ज्ञातव्यमिति ॥११०॥ 
एवं गुणगुणिव्याख्यानरूपेण प्रथमगाथा, द्रव्यस्यगुणपर्यायाभ्यां सह भेदो नास्तीति कथनरूपेण द्वितीया चेति स्वतन्त्रगाथाद्वयेन षष्ठस्थलं गतम् ॥