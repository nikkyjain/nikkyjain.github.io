अथयुक्ताहारत्वं विस्तरेणाख्याति -- 
[[एक्कं खलु तं भत्तं]] एककाल एव खलु हि स्फुटं स भक्त आहारो युक्ताहारः । कस्मात् । एकभक्तेनैव निर्विकल्पसमाधिसहकारिकारणभूतशरीरस्थितिसंभवात् । स च कथंभूतः । [[अप्पडिपुण्णोदरं]] यथाशक्त्या न्यूनोदरः । [[जहालद्धं]] यथालब्धो, न च स्वेच्छालब्धः । [[चरणं भिक्खेण]] भिक्षाचरणेनैव लब्धो, न च स्वपाकेन । [[दिवा]] दिवैव, न च रात्रौ । [[ण रसावेक्खं]] रसापेक्षो न भवति,किंतु सरसविरसादौ समचित्तः । [[ण मधुमंसं]] अमधुमांसः, अमधुमांस इत्युपलक्षणेन आचारशास्त्र-कथितपिण्डशुद्धिक्रमेण समस्तायोग्याहाररहित इति । एतावता किमुक्तं भवति । एवंविशिष्टविशेषणयुक्तएवाहारस्तपोधनानां युक्ताहारः । कस्मादिति चेत् । चिदानन्दैकलक्षणनिश्चयप्राणरक्षणभूता रागादि-विकल्पोपाधिरहिता या तु निश्चयनयेनाहिंसा, तत्साधकरूपा बहिरङ्गपरजीवप्राणव्यपरोपणनिवृत्तिरूपा द्रव्याहिंसा च, सा द्विविधापि तत्र युक्ताहारे संभवति । यस्तु तद्विपरीतः स युक्ताहारो न भवति ।कस्मादिति चेत् । तद्विलक्षणभूताया द्रव्यभावरूपाया हिंसायाः सद्भावादिति ॥२६०॥