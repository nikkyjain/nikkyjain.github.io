अथ निर्विकारश्रामण्यच्छेदजनकान्परद्रव्यानु-बन्धान्निषेधयति -- 
[[विहरदु]] विहरतु विहारं करोतु । स कः । [[समणो]] शत्रुमित्रादिसमचित्तश्रमणः । [[णिच्चं]] नित्यं सर्वकालम् । किं कुर्वन्सन् । [[परिहरमाणो]] परिहरन्सन् । कान् । [[णिबंधाणि]] चेतनाचेतनमिश्र-परद्रव्येष्वनुबन्धान् । क्व विहरतु । [[अधिवासे]] अधिकृतगुरुकुलवासे निश्चयेन स्वकीयशुद्धात्मवासेवा, विवासे गुरुविरहितवासे वा । किं कृत्वा । [[सामण्णे]] निजशुद्धात्मानुभूतिलक्षणनिश्चयचारित्रे छेदविहूणो [[भवीय]] छेदविहीनो भूत्वा, रागादिरहितनिजशुद्धात्मानुभूतिलक्षणनिश्चयचारित्रच्युतिरूपच्छेदरहितो भूत्वा । तथाहि -- 
गुरुपार्श्वे यावन्ति शास्त्राणि तावन्ति पठित्वा तदनन्तरं गुरुं पृष्ट्वा च समशीलतपोधनैः सह,भेदाभेदरत्नत्रयभावनया भव्यानामानन्दं जनयन्, तपःश्रुतसत्त्वैकत्वसन्तोषभावनापञ्चकं भावयन्,तीर्थकरपरमदेवगणधरदेवादिमहापुरुषाणां चरितानि स्वयं भावयन्, परेषां प्रकाशयंश्च, विहरतीति
भावः ॥२२७॥