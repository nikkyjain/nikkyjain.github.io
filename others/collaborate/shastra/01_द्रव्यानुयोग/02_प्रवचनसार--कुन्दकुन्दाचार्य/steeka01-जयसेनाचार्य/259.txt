अथ तदेवानाहारकत्वं प्रकारान्तरेण प्राह -- 
[[केवलदेहो]] केवलदेहोऽन्यपरिग्रहरहितो भवति । स कः कर्ता । [[समणो]] निन्दाप्रशंसादिसमचित्तः श्रमणः । तर्हि किं देहे ममत्वं भविष्यति । नैवं । [[देहे वि ममत्तरहिदपरिकम्मो]] देहेऽपि ममत्वरहितपरिकर्मा, ((ममत्तिं परिवज्जामि णिम्ममत्तिं उवट्ठिदो ।
आलंबणं च मे आदा अवसेसाइं वोसरे ॥)) इति श्लोककथितक्रमेण देहेऽपि ममत्वरहितः । [[आजुत्तो तं तवसा]] आयुक्तवान् आयोजितवांस्तं देहं तपसा । किं कृत्वा । [[अणिगूहिय]] अनिगूह्य प्रच्छादनमकृत्वा । कां । [[अप्पणो सत्तिं]] आत्मनः शक्तिमिति । अनेन किमुक्तं भवति -- यः कोऽपि देहाच्छेषपरिग्रहं त्यक्त्वा देहेऽपि ममत्वरहितस्तथैव तं देहं तपसा योजयति स नियमेन युक्ताहारविहारो भवतीति ॥२५९॥