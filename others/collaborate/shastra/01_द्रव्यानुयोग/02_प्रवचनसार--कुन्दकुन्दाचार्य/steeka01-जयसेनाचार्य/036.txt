अथ भिन्नज्ञानेनात्मा ज्ञानी न भवतीत्युपदिशति -- 
[[जो जाणदि सो णाणं]] यः कर्ता जानाति स ज्ञानं भवतीति । तथा हि - यथा संज्ञालक्षणप्रयोजनादिभेदेऽपि सति पश्चादभेदनयेन दहनक्रियासमर्थोष्णगुणेन परिणतो-ऽग्निरप्युष्णो भण्यते, तथार्थक्रियापरिच्छित्तिसमर्थज्ञानगुणेन परिणत आत्मापि ज्ञानं भण्यते । तथाचोक्तम् – 'जानातीति ज्ञानमात्मा' । [[ण हवदि णाणेण जाणगो आदा]] सर्वथैव भिन्नज्ञानेनात्मा ज्ञायको न भवतीति । अथ मतम् --
यथा भिन्नदात्रेण लावको भवति देवदत्तस्तथा भिन्नज्ञानेन ज्ञायको भवतु कोदोष इति । नैवम् । छेदनक्रियाविषये दात्रं बहिरङ्गोपकरणं तद्भिन्नं भवतु, अभ्यन्तरोपकरणं तुदेवदत्तस्य छेदनक्रियाविषये शक्तिविशेषस्तच्चाभिन्नमेव भवति; तथार्थपरिच्छित्तिविषये ज्ञानमेवा-भ्यन्तरोपकरणं तथाभिन्नमेव भवति, उपाध्यायप्रकाशादिबहिरङ्गोपकरणं तद्भिन्नमपि भवतु दोषो नास्ति । यदि च भिन्नज्ञानेन ज्ञानी भवति तर्हि परकीयज्ञानेन सर्वेऽपि कुम्भस्तम्भादिजडपदार्था ज्ञानिनो भवन्तु, न च तथा । [[णाणं परिणमदि सयं]] यत एव भिन्नज्ञानेन ज्ञानी न भवति तत एव घटोत्पत्तौमृत्पिण्ड इव स्वयमेवोपादानरूपेणात्मा ज्ञानं परिणमति । [[अट्ठा णाणट्ठिया सव्वे]] व्यवहारेण ज्ञेयपदार्थाआदर्शे बिम्बमिव परिच्छित्त्याकारेण ज्ञाने तिष्ठन्तीत्यभिप्रायः ॥३५॥