अथ ज्ञानी ज्ञेयपदार्थेषु निश्चयनयेनाप्रविष्टोऽपि व्यवहारेणप्रविष्ट इव प्रतिभातीति शक्तिवैचित्र्यं दर्शयति ---
[[ण पविट्ठो]] निश्चयनयेन न प्रविष्टः, [[णाविट्ठो]] व्यवहारेणच नाप्रविष्टः किंतु प्रविष्ट एव । स कः कर्ता । [[णाणी]] ज्ञानी । केषु मध्ये । [[णेयेसु]] ज्ञेयपदार्थेषु । किमिव । [[रूवमिव चक्खू]] रूपविषये चक्षुरिव । एवंभूतस्सन् किं करोति । [[जाणदि पस्सदि]] जानाति पश्यति च । [[णियदं]] निश्चितं संशयरहितं । किंविशिष्टः सन् । [[अक्खातीदो]] अक्षातीतः । किं जानाति पश्यति । [[जगमसेसं]] जगदशेषमिति । तथा हि ---
यथा लोचनं कर्तृ रूपिद्रव्याणि यद्यपि निश्चयेन न स्पृशति तथापि व्यवहारेणस्पृशतीति प्रतिभाति लोके । तथायमात्मा मिथ्यात्वरागाद्यास्रवाणामात्मनश्च संबन्धि यत्केवलज्ञानात्पूर्वंविशिष्टभेदज्ञानं तेनोत्पन्नं यत्केवलज्ञानदर्शनद्वयं तेन जगत्त्रयकालत्रयवर्तिपदार्थान्निश्चयेनास्पृशन्नपि व्यवहारेण स्पृशति, तथा स्पृशन्निव ज्ञानेन जानाति दर्शनेन पश्यति च । कथंभूतस्सन् । अतीन्द्रियसुखास्वादपरिणतः सन्नक्षातीत इति । ततो ज्ञायते निश्चयेनाप्रवेश इव व्यवहारेण ज्ञेयपदार्थेषु प्रवेशोऽपि घटत इति ॥२९॥