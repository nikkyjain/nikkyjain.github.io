अथोत्तमसंसर्गः कर्तव्य इत्युपदिशति -- 
[[तम्हा]] यस्माद्धीनसंसर्गाद्गुणहानि-र्भवति तस्मात्कारणात् [[अधिवसदु]] अधिवसतु तिष्ठतु । स कः कर्ता । [[समणो]] श्रमणः । क्व । [[तम्हि]] तस्मिन्नधिकरणभूते। [[णिच्चं]] नित्यं सर्वकालम् । तस्मिन्कुत्र । [[समणं]] श्रमणे । लक्षणवशादधिकरणे कर्म पठयते । कथंभूते श्रमणे । [[समं]] समे समाने । कस्मात् । [[गुणादो]] बाह्याभ्यन्तररत्नत्रयलक्षणगुणात् । पुनरपि कथंभूते । [[अहियं वा]] स्वस्मादधिके वा । कैः । [[गुणेहिं]] मूलोत्तरगुणैः । यदि किम् । [[इच्छदि जदि]] इच्छति वाञ्छति यदि चेत् । कम् । [[दुक्खपरिमोक्खं]] स्वात्मोत्थसुखविलक्षणानां नारकादिदुःखानां मोक्षंदुःखपरिमोक्षमिति । अथ विस्तरः -- 
यथाग्निसंयोगात् जलस्य शीतलगुणविनाशो भवति तथाव्यावहारिकजनसंसर्गात्संयतस्य संयमगुणविनाशो भवतीति ज्ञात्वा तपोधनः कर्ता समगुणं गुणाधिकं वा तपोधनमाश्रयति, तदास्य तपोधनस्य यथा शीतलभाजनसहितशीतलजलस्य शीतलगुणरक्षा भवति तथा समगुणसंसर्गाद्गुणरक्षा भवति । यथा च तस्यैव जलस्य कर्पूरशर्करादिशीतलद्रव्यनिक्षेपे कृते सतिशीतलगुणवृद्धिर्भवति तथा निश्चयव्यवहाररत्नत्रयगुणाधिकसंसर्गाद्गुणवृद्धिर्भवतीति सूत्रार्थः ॥२८२॥