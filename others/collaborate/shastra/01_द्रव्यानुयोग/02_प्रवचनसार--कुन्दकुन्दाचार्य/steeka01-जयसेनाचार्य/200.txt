अथ पूर्वोक्तज्ञानावरणादिप्रकृतीनां जघन्योत्कृष्टानुभागस्वरूपं प्रतिपादयति --
[[अणुभागो]] अनुभागः फलदानशक्तिविशेषः भवतीति क्रियाध्याहारः । कथम्भूतो भवति । [[तिव्वो]] तीव्रः प्रकृष्टः परमामृतसमानः । कासां संबन्धी । [[सुहपयडीणं]] सद्वेद्यादिशुभप्रकृतीनाम् । कया कारण-भूतया । [[विसोही]] तीव्रधर्मानुरागरूपविशुद्धया । [[असुहाण संकिलेसम्मि]] असद्वेद्याद्यशुभप्रकृतीनां तु मिथ्यात्वादिरूपतीव्रसंक्लेशे सति तीव्रो हालाहलविषसदृशो भवति । [[विवरीदो दु जहण्णो]] विपरीतस्तु जघन्योगुडनिम्बरूपो भवति । जघन्यविशुद्धया जघन्यसंक्लेशेन च मध्यमविशुद्धया मध्यमसंक्लेशेन तु शुभा-शुभप्रकृतीनां खण्डशर्करारूपः काञ्जीरविषरूपश्चेति । एवंविधो जघन्यमध्यमोत्कृष्टरूपोऽनुभागः कासांसंबन्धी भवति । [[सव्वपयडीणं]] मूलोत्तरप्रकृतिरहितनिजपरमानन्दैकस्वभावलक्षणसर्वप्रकारोपादेयभूतपरमात्म-द्रव्याद्भिन्नानां हेयभूतानां सर्वमूलोत्तरकर्मप्रकृतीनामिति कर्मशक्तिस्वरूपं ज्ञातव्यम् ॥२००॥