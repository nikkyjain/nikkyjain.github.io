अथ जीवस्य स्वद्रव्यप्रवृत्तिपरद्रव्य-निवृत्तिनिमित्तं षड्जीवनिकायैः सह भेदविज्ञानं दर्शयति --
[[भणिदा पुढविप्पमुहा]] भणिताः परमागमे कथिताःपृथिवीप्रमुखाः । ते के । [[जीवणिकाया]] जीवसमूहाः । [[अध]] अथ । कथंभूताः । [[थावरा य तसा]] स्थावराश्चत्रसाः । ते च किंविशिष्टाः । [[अण्णा ते]] अन्ये भिन्नास्ते । कस्मात् । [[जीवादो]] शुद्धबुद्धैकजीवस्वभावात् । [[जीवो वि य तेहिंदो अण्णो]] जीवोऽपि च तेभ्योऽन्य इति । तथाहि -- 
टङ्कोत्कीर्णज्ञायकैक स्वभावपरमात्म-तत्त्वभावनारहितेन जीवेन यदुपार्जितं त्रसस्थावरनामकर्म तदुदयजनितत्वादचेतनत्वाच्च त्रसस्थावर-जीवनिकायाः शुद्धचैतन्यस्वभावजीवाद्भिन्नाः । जीवोऽपि च तेभ्यो विलक्षणत्वाद्भिन्न इति । अत्रैवंभेदविज्ञाने जाते सति मोक्षार्थी जीवः स्वद्रव्ये प्रवृत्तिं परद्रव्ये निवृत्तिं च करोतीति भावार्थः ॥१८२॥