अथ मनुष्यादिपर्यायाः कर्मजनिता इति विशेषेण व्यक्तीकरोति --
[[कम्मं]] कर्मरहितपरमात्मनो विलक्षणं कर्मकर्तृ । किंविशिष्टम् । [[णामसमक्खं]] निर्नामनिर्गोत्रमुक्तात्मनो विपरीतं नामेति सम्यगाख्या संज्ञा यस्यतद्भवति नामसमाख्यं नामकर्मेत्यर्थः । [[सभावं]] शुद्धबुद्धैकपरमात्मस्वभावं [[अह]] अथ [[अप्पणो सहावेण]] आत्मीयेन ज्ञानावरणादिस्वकीयस्वभावेन करणभूतेन [[अभिभूय]] तिरस्कृत्य प्रच्छाद्य तंपूर्वोक्तमात्मस्वभावम् । पश्चात्किं करोति । [[णरं तिरियं णेरइयं वा सुरं कुणदि]] नरतिर्यग्नारक-सुररूपं करोतीति । अयमत्रार्थः -- 
यथाग्निः कर्ता तैलस्वभावं कर्मतापन्नमभिभूय तिरस्कृत्य वर्त्याधारेण दीपशिखारूपेण परिणमयति, तथा कर्माग्निः कर्ता तैलस्थानीयं शुद्धात्मस्वभावं तिरस्कृत्य वर्तिस्थानीयशरीराधारेण दीपशिखास्थानीयनरनारकादिपर्यायरूपेण परिणमयति । ततो ज्ञायतेमनुष्यादिपर्यायाः निश्चयनयेन कर्मजनिता इति ॥११७॥