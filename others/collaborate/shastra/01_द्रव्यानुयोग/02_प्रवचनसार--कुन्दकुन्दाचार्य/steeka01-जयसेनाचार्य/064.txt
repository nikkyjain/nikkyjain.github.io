अथ पारमार्थिकसुखं केवलिनामेव, संसारिणां ये मन्यन्ते तेऽभव्या इतिनिरूपयति -- 
[[णो सद्दहंति]] नैव श्रद्दधति न मन्यन्ते । किम् । [[सोक्खं]] निर्विकारपरमाह्लादैकसुखम् । कथंभूतंन मन्यन्ते । [[सुहेसु परमं ति]] सुखेषु मध्ये तदेव परमसुखम् । केषां संबन्धि यत्सुखम् । [[विगदघादीणं]] विगतघातिकर्मणां केवलिनाम् । किं कृत्वापि न मन्यन्ते । [[सुणिदूण]] 'जादं सयं समत्तं' इत्यादि-पूर्वोक्तगाथात्रयकथितप्रकारेण श्रुत्वापि । [[ते अभव्वा]] ते अभव्याः । ते हि जीवा वर्तमानकाले सम्यक्त्वरूपभव्यत्वव्यक्त्यभावादभव्या भण्यन्ते, न पुनः सर्वथा । [[भव्वा वा तं पडिच्छंति]] ये वर्तमानकालेसम्यक्त्वरूपभव्यत्वव्यक्तिपरिणतास्तिष्ठन्ति ते तदनन्तसुखमिदानीं मन्यन्ते । ये च सम्यक्त्वरूप-भव्यत्वव्यक्त्या भाविकाले परिणमिष्यन्ति ते च दूरभव्या अग्रे श्रद्धानं कुर्युरिति । अयमत्रार्थः —मारणार्थं तलवरगृहीततस्करस्य मरणमिव यद्यपीन्द्रियसुखमिष्टं न भवति, तथापि तलवरस्थानीय-चारित्रमोहोदयेन मोहितः सन्निरुपरागस्वात्मोत्थसुखमलभमानः सन् सरागसम्यग्दृष्टिरात्मनिन्दादिपरिणतो हेयरूपेण तदनुभवति । ये पुनर्वीतरागसम्यग्दृष्टयः शुद्धोपयोगिनस्तेषां, मत्स्यानां स्थलगमनमिवाग्निप्रवेश इव वा, निर्विकारशुद्धात्मसुखाच्च्यवनमपि दुःखं प्रतिभाति । तथा चोक्तम् --
((समसुखशीलितमनसां च्यवनमपि द्वेषमेति किमु कामाः । 
स्थलमपि दहति झषाणां किमङ्गपुनरङ्गमङ्गाराः ॥६२॥)) 
एवमभेदनयेन केवलज्ञानमेव सुखं भण्यते इति कथनमुख्यतया गाथाचतुष्टयेनचतुर्थस्थलं गतम् ।