अथाकाशाद्यमूर्तद्रव्याणांविशेषगुणान्प्रतिपादयति -- 
[[आगासस्सवगाहो]] आकाशस्यावगाहहेतुत्वं, [[धम्मद्दव्वस्स गमणहेदुत्तं]] धर्मद्रव्यस्यगमनहेतुत्वं, [[धम्मेदरदव्वस्स दु गुणो पुणो ठाणकारणदा]] धर्मेतरद्रव्यस्य तु पुनः स्थानकारणतागुणो भवतीतिप्रथमगाथा गता । [[कालस्स वट्टणा से]] कालस्य वर्तना स्याद्गुणः, [[गुणोवओगो त्ति अप्पणो भणिदो]] ज्ञानदर्शनोपयोगद्वयमित्यात्मनो गुणो भणितः । [[णेया संखेवादो गुणा हि मुत्तिप्पहीणाणं]] एवंसंक्षेपादमूर्तद्रव्याणां गुणा ज्ञेया इति । तथाहि -- 
सर्वद्रव्याणां साधारणमवगाहहेतुत्वं विशेषगुणत्वादेवान्यद्रव्याणामसंभवत्सदाकाशं निश्चिनोति । गतिपरिणतसमस्तजीवपुद्गलानामेकसमयेसाधारणं गमनहेतुत्वं विशेषगुणत्वादेवान्यद्रव्याणामसंभवत्सद्धर्मद्रव्यं निश्चिनोति । तथैव च स्थिति-परिणतसमस्तजीवपुद्गलानामेकसमये साधारणं स्थितिहेतुत्वं विशेषगुणत्वादेवान्यद्रव्याणामसंभवत्सद-धर्मद्रव्यं निश्चिनोति । सर्वद्रव्याणां युगपत्पर्यायपरिणतिहेतुत्वं विशेषगुणत्वादेवान्यद्रव्याणामसंभवत्स-त्कालद्रव्यं निश्चिनोति । सर्वजीवसाधारणं सकलविमलकेवलज्ञानदर्शनद्वयं विशेषगुणत्वादेवान्या-चेतनपञ्चद्रव्याणामसंभवत्सच्छुद्धबुद्धैकस्वभावं परमात्मद्रव्यं निश्चिनोति । अयमत्रार्थः — यद्यपि पञ्च-द्रव्याणि जीवस्योपकारं कुर्वन्ति तथापि तानि दुःखकारणान्येवेति ज्ञात्वाक्षयानन्तसुखादिकारणं विशुद्धज्ञानदर्शनोपयोगस्वभावं परमात्मद्रव्यं तदेव मनसा ध्येयं वचसा वक्तव्यं कायेन तत्साधकमनुष्ठानं च कर्तव्यमिति ॥१४३-१३४॥
एवं कस्य द्रव्यस्य के विशेषगुणा भवन्तीति कथनरूपेण तृतीयस्थले गाथात्रयं गतम् ।