अथ रागद्वेषमोहलक्षणं भावबन्ध-स्वरूपमाख्याति -- 
[[उवओगमओ जीवो]] उपयोगमयो जीवः, अयं जीवो निश्चयनयेन विशुद्धज्ञान-दर्शनोपयोगमयस्तावत्तथाभूतोऽप्यनादिबन्धवशात्सोपाधिस्फ टिकवत् परोपाधिभावेन परिणतः सन् । किंकरोति । [[मुज्झदि रज्जेदि वा पदुस्सेदि]] मुह्यति रज्यति वा प्रद्वेष्टि द्वेषं करोति । किं कृत्वा पूर्वं । [[पप्पा]] प्राप्य । कान् । [[विविधे विसये]] निर्विषयपरमात्मस्वरूपभावनाविपक्षभूतान्विविधपञ्चेन्द्रियविषयान् । [[जो हि पुणो]] यः पुनरित्थंभूतोऽस्ति जीवो हि स्फुटं, [[तेहिं संबंधो]] तैः संबद्धो भवति, तैः पूर्वोक्तराग-द्वेषमोहैः कर्तृभूतैर्मोहरागद्वेषरहितजीवस्य शुद्धपरिणामलक्षणं परमधर्ममलभमानः सन् स जीवो बद्धो भवतीति । अत्र योऽसौ रागद्वेषमोहपरिणामः स एव भावबन्ध इत्यर्थः ॥१८७॥