अथ निश्चयचारित्रस्य पर्यायनामानिकथयामीत्यभिप्रायं मनसि संप्रधार्य सूत्रमिंद निरूपयति, एवमग्रेऽपि विवक्षितसूत्रार्थं मनसि धृत्वाथवास्य सूत्रस्याग्रे सूत्रमिदमुचितं भवत्येवं निश्चित्य सूत्रमिदं प्रतिपादयतीति पातनिकालक्षणं यथासंभवं सर्वत्र ज्ञातव्यम् --
[[चारित्तं]] चारित्रं कर्तृ [[खलु धम्मो]] खलु स्फुटं धर्मो भवति । [[धम्मो जो सो समो त्ति णिद्दिट्ठो]] धर्मो यः स तु शम इति निर्दिष्टः । [[समो]] यस्तु शमः सः [[मोहक्खोहविहीणो परिणामो अप्पणो हु]] मोहक्षोभविहीनः परिणामः । कस्य । आत्मनः । [[हु]] स्फुटमिति । तथाहि --
शुद्धचित्स्वरूपे चरणं चारित्रं,तदेव चारित्रं मिथ्यात्वरागादिसंसरणरूपे भावसंसारे पतन्तं प्राणिनमुद्धृत्य निर्विकारशुद्धचैतन्ये धरतीति धर्मः । स एव धर्मः स्वात्मभावनोत्थसुखामृतशीतजलेन कामक्रोधादिरूपाग्निजनितस्य संसारदुःख-दाहस्योपशमकत्वात् शम इति । ततश्च शुद्धात्मश्रद्धानरूपसम्यक्त्वस्य विनाशको दर्शनमोहाभिधानो मोहइत्युच्यते । निर्विकारनिश्चलचित्तवृत्तिरूपचारित्रस्य विनाशकश्चारित्रमोहाभिधानः क्षोभ इत्युच्यते । तयोर्विध्वंसकत्वात्स एव शमो मोहक्षोभविहीनः शुद्धात्मपरिणामो भण्यत इत्यभिप्रायः ॥७॥