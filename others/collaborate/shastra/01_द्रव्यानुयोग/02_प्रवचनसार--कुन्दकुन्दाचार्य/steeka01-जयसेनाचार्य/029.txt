इत्यात्मज्ञानयोरेकत्वं, ज्ञानस्य व्यवहारेण सर्वगतत्वमित्यादिकथनरूपेणद्वितीयस्थले गाथापञ्चकं गतम् । अथ ज्ञानं ज्ञेयसमीपे न गच्छतीति निश्चिनोति --
[[णाणी णाणसहावो]] ज्ञानीसर्वज्ञः केवलज्ञानस्वभाव एव । [[अट्ठा णेयप्पगा हि णाणिस्स]] जगत्त्रयकालत्रयवर्तिपदार्था ज्ञेयात्मका एवभवन्ति न च ज्ञानात्मकाः । कस्य । ज्ञानिनः । [[रूवाणि व चक्खूणं णेवण्णोण्णेसु वट्टंति]] ज्ञानीपदार्थाश्चान्योन्यं परस्परमेकत्वेन न वर्तन्ते । कानीव, केषां संबंधित्वेन । रूपाणीव चक्षुषामिति । तथाहि ---
यथा रूपिद्रव्याणि चक्षुषा सह परस्परं संबन्धाभावेऽपि स्वाकारसमर्पणे समर्थानि, चक्षूंषि च तदाकारग्रहणे समर्थानि भवन्ति, तथा त्रैलोक्योदरविवरवर्तिपदार्थाः कालत्रयपर्यायपरिणता ज्ञानेन सह परस्परप्रदेशसंसर्गाभावेऽपि स्वकीयाकारसमर्पणे समर्था भवन्ति, अखण्डैकप्रतिभासमयं केवलज्ञानं तु तदाकारग्रहणे समर्थमिति भावार्थः ॥२८॥