अथ पूर्वं यत्सूचितं प्रदेशस्वरूपं तदिदानीं विवृणोति --
[[आगासमणुणिविट्ठं]] आकाशं अणुनिविष्टं पुद्गल-परमाणुव्याप्तम् । [[आगासपदेससण्णया भणिदं]] आकाशप्रदेशसंज्ञया भणितं कथितम् । [[सव्वेसिं च अणूणं]] सर्वेषामणूनां चकारात्सूक्ष्मस्कन्धानां च [[सक्कदि तं देदुमवगासं]] शक्नोति स आकाशप्रदेशो दातुम-वकाशम् । तस्याकाशप्रदेशस्य यदीत्थंभूतमवकाशदानसामर्थ्यं न भवति तदानन्तानन्तो जीवराशिस्त-स्मादप्यनन्तगुणपुद्गलराशिश्चासंख्येयप्रदेशलोके कथमवकाशं लभते । तच्च विस्तरेण पूर्वं भणितमेव । अथ मतम् – अखण्डाकाशद्रव्यस्य प्रदेशविभागः कथं घटते । परिहारमाह – चिदानन्दैकस्वभावनिजात्म-तत्त्वपरमैकाग्रयलक्षणसमाधिसंजातनिर्विकाराह्लादैकरूपसुखसुधारसास्वादतृप्तमुनियुगलस्यावस्थितक्षेत्रं किमेकमनेकं वा । यद्येकं तर्हि द्वयोरप्येकत्वं प्राप्नोति । न च तथा । भिन्नं चेत्तदा अखण्डस्या-प्याकाशद्रव्यस्य प्रदेशविभागो न विरुध्यत इत्यर्थः ॥१५१॥