रागपरिणाम ही आत्मा का कर्म है, वही पुण्य-पापरूप द्वैत है, आत्मा रागपरिणाम का ही कर्ता है, उसी का ग्रहण करने वाला है और उसी का त्याग करने वाला है;—यह, शुद्धद्रव्य का निरूपणस्वरूप निश्‍चयनय है । और जो पुद्‌गलपरिणाम आत्मा का कर्म है, वही पुण्य-पापरूप द्वैत है, आत्मा पुद्‌गलपरिणाम का कर्ता है, उसका ग्रहण करने वाला और छोड़ने वाला है;—यह नय वह अशुद्धद्रव्य का निरूपणस्वरूप व्यवहारनय है । यह दोनों (नय) हैं; क्योंकि शुद्धरूप और अशुद्धरूप—दोनों प्रकार से द्रव्य की प्रतीति की जाती है । किन्तु यहाँ निश्‍चयनय साधकतम (उत्कृष्ट साधक) होने से ग्रहण किया गया है; (क्योंकि) साध्य के शुद्ध होने से द्रव्य के शुद्धत्व का द्योतक (प्रकाशक) होने से निश्‍चयनय ही साधकतम है, किन्तु अशुद्धत्व का द्योतक व्यवहारनय साधकतम नहीं है ॥१८९॥