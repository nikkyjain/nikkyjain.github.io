यथोक्त हेतु से ही परमाणुओं के पिण्डपना होता है ऐसा निश्‍चित करना चाहिये; क्योंकि दो और चार गुणवाले तथा तीन और पाँच गुणवाले दो स्निग्ध परमाणुओं के अथवा दो रूक्ष परमाणुओं के अथवा दो स्निग्ध-रूक्ष परमाणुओं के (एक स्निग्ध और एक रूक्ष परमाणु के) बंध की प्रसिद्धि है । कहा भी है कि :—

‘‘णिद्धा णिद्धेण बज्‍झंति लुक्खा लुक्खा य पोग्गला ।
णिद्धलुक्खा य बज्‍झंति रूवारूवी य पोग्गला ॥’’

‘‘णिद्धस्स णिद्धेण दुराहिएण लुक्खस्स लुक्खेण दुराहिएण ।
णिद्धस्स लुक्खेण हवेदि बंधो जहण्णवज्‍जे विसमे समे वा ॥’’
 
(अर्थ :—पुद्‌गल ‘रूपी’ और ‘अरूपी’ होते हैं । उनमें से स्निग्ध पुद्‌गल स्निग्ध के साथ बंधते हैं, रूक्ष पुद्‌गल रूक्ष के साथ बंधते हैं, स्निग्ध और रूक्ष भी बंधते हैं ।)

जघन्य के अतिरिक्त सम अंशवाला हो, या विषम अंशवाला हो, स्निग्ध का दो अधिक अंशवाले स्निग्ध परमाणु के साथ, रूक्ष का दो अधिक अंशवाले रूक्ष परमाणु के साथ और स्निग्ध का (दो अधिक अंशवाले) रूक्ष परमाणु के साथ बंध होता है । 