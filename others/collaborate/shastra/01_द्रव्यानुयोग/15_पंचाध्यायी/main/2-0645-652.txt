आचार्योऽनादितो रूढेर्योगादपि निरुच्यते ।
पञ्चाचारं परेभ्यः स आचारयति संयमी ॥645॥
अपि छिन्ने व्रते साधोः पुनः सन्धानमिच्छतः ।
तत्समादेशदानेन प्रायश्चित्तं प्रयच्छति ॥646॥
आदेशस्योपदेशेभ्य: स्याद्विशेषः स भेदभाक् ।
आददे गुरुणा दत्तं नोपदेशेष्वयं विधिः ॥647॥
न निषिद्धस्तदादेशो गृहिणां व्रतधारिणाम्‌ ।
दीक्षाचार्येण दीक्षेव दीममानास्ति तत्क्रिया ॥648॥
स निषिद्धो यथाम्नायादव्रतिनां मनागपि ।
हिंसकश्चोपदेशोऽपि नोपयुज्योऽत्र कारणात्‌ ॥649॥
मुनिव्रतधराणां वा गृहस्थव्रतधारिणाम्‌ ।
आदेशश्चोपदेशो वा न कर्तव्यो वधाश्रितः ॥650॥
न चाशंक्यं प्रसिद्धं यन्मुनिभिर्व्रतधारिभिः ।
मूर्तिमच्छक्तिसर्वस्वं हस्तरेखेव दर्शितम् ॥651॥
नूनं प्रोक्तोपदेशोऽपि न रागाय विरागिणाम् ।
रागिणामेव रागाय ततोऽवश्यं निषेधितः ॥652॥