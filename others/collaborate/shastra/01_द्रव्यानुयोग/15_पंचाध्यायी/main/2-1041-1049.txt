बुद्धिपूर्वकमिथ्यात्वं लक्षणाल्‍लक्षितं यथा ।
जीवादीनामश्रद्धानं श्रद्धानं वा विपर्यात्‌ ॥1041॥
सूक्ष्मान्तरितदूरार्था: प्रागेवात्रापि दर्शिताः ।
नित्यं जिनोदितैर्वाक्यैर्ज्ञातुं शक्या न चान्यथा ॥1042॥
दर्शितेष्वपि तेषूच्चैर्जैनै: स्याद्वादभि: स्फुटम् ।
न स्वीकरोति तानेव मिथ्याकर्मोदयादपि ॥1043॥
ज्ञानानन्दौ यथा स्यातां मुक्तात्मनो यदन्वयात्‌ ।
विनाप्यक्षशरीरेभ्यः प्रोक्तमस्त्यस्ति वा न वा ॥1044॥
स्वतःसिद्वानि द्रव्याणि जीवादीनि किलेति षट् ।
प्रोक्तं जैनागमे यत्तत्स्याद्वा नेच्छेदनात्मवित्‌ ॥1045॥
नित्यानित्यात्मकं तत्वमेकं चैकपदे च यत्‌ ।
स्याद्वा नेति विरुद्धत्वात्‌ संशयं कुरुते कुदृक् ॥1046॥
अप्यनात्मीयभावेषु यावन्नोकर्मकर्मसु ।
अहमात्मेति बुद्धिर्या दृङ्मोहस्य विजृम्भितम् ॥1047॥
अदेवे देवबुद्धि: स्यादगुरौ गुरुधीरिह ।
अधर्मे धर्मवज्ज्ञानं दृङ्मोहस्यानुशासनात्‌ ॥1048॥
धनधान्यसुताद्यर्थ मिथ्यादेवं दुराशयः ।
सेवते कुत्सितं कर्म कुर्याद्वा मोहशासनात्‌ ॥1049॥