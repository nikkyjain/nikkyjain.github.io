तत्रेह लोकतो भीतिः क्रन्दितं चात्र जन्मनि ।
इष्टार्थस्य व्ययो माभून्माभून्मेऽनिष्टसङ्गम: ॥506॥
स्थास्यतीदं धनं नो वा दैवान्मा भूद्दरिद्रता ।
इत्याद्याधिश्चिता दग्धुं ज्वलितेवादृगात्मनः ॥507॥
अर्थादज्ञानिनो भीतिर्भीतिर्न ज्ञानिनः क्वचित्‌ ।
यतोऽस्ति हेतुतः शेषाद्विशेषश्चानयोर्महान्‌ ॥508॥
अज्ञानी कर्मनोकर्मभावकर्मात्मकं च यत्‌ ।
मनुते सर्वमेवैतन्मोहादद्वैतवादवत् ॥509॥
विश्वाद्भिन्नोऽपि विश्वं स्वं कुर्वन्नात्मानमात्महा ।
भूत्वा विश्वमयो लोके भयं नोज्झति जातुचित्‌ ॥510॥
तात्पर्यं सर्वतोऽनित्ये कर्मणः पाकसम्भवात्‌ ।
नित्यबुद्ध्या शरीरादौ भ्रान्तो भीतिमुपैति सः ॥511॥
सम्यग्दष्टि: सदैकत्वं स्वं समासादयन्निव ।
यावत्कर्मातिरिक्तत्वाच्छुद्ध मत्येति चिन्मयम्‌ ॥512॥
शरीरं सुखदुःखादि पृत्रपौत्रादिकं तथा ।
अनित्यं कर्मकार्यत्वादस्वरूपमवैति सः ॥513॥
लोकोऽयं मे हि चिल्लोको नूनं नित्योऽस्ति सोऽर्थतः ।
नापरोऽलौकिको लोकस्ततो भीतिः कुतोऽस्ति मे ॥514॥
स्वात्मसञ्चेतनादेवं ज्ञानी ज्ञानैकतानतः ।
इह लोकभयान्मुक्तो मुक्तस्तत्कर्मबन्धनात्‌ ॥515॥