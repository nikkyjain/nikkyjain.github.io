अत्रोत्तरं कुदृष्टिर्य: स सप्तभिर्भयैर्युतः ।
नापि स्पृष्टः सुदृष्टिर्य: स सप्तभिर्भयैर्मनाक् ॥494॥
परत्रात्मानुभूतेर्वै विना भीतिः कुतस्तनी ।
भीतिः पर्यायमूढानां नात्मतत्त्वैकचेतसाम्‌ ॥495॥
ततो भीत्यानुमेयोऽस्ति मिथ्याभावो जिनागमात् ।
सा च भीतिरवश्यं स्याद्धेतुः स्वानुभवक्षते: ॥496॥
अस्ति सिद्धं परायत्तो भीतः स्वानुभवच्युतः ।
स्वस्थ्यस्य स्वाधिकारत्वान्नूनं भीतेरसम्भवात्‌ ॥497॥