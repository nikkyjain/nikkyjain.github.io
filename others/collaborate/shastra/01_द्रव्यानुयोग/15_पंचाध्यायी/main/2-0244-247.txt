नैवं यतः सुखं नैतत्‌ तत्सुखं यत्र नाऽसुखम्‌ ।
स धर्मो यत्र नाधर्मस्तच्छुभं यत्र नाऽशुभम्‌ ॥244॥
इदमस्ति पराधीनं सु्खं बाधापुरस्सरम्‌ ।
व्युच्छिन्नं बन्धहेतुश्च विषमं दुःखमर्थतः ॥245॥
उक्तं च--
सपरं बाधासहियं विच्छिण्णं बंधकारणं विषमं ।
जं इंदिएहि लद्धं तं सुक्खं दु:खमेव तहा ॥
भावार्थश्चात्र सर्वेषां कर्मणामुदयः क्षणात्‌ ।
वज्राघात इवात्मानं दुर्वारो निष्पिनष्टि वै ॥246॥
व्याकुलः सर्वेदेशेषु जीवः कर्मोदयाद्‌ध्रुवम्‌ ।
वन्हियोगाद्यथा वारि तप्तं स्पर्शोवलब्धितः ॥247॥