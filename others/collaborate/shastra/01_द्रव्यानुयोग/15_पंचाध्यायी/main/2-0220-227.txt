नैवं यतः स्वतः शश्वत्‌ स्वादुभेदोऽस्ति वस्तुनि ।
तत्राभिव्यञ्जकद्वेधाभावसद्भावतः प्रथक्‌ ॥220॥
शुद्धं सामान्यमात्रत्वादशुद्धं तद्विशेषतः ।
वस्तु सामान्यरूपेण स्वदते स्वादुसद्विदाम्‌ ॥221॥
स्वदते न परेषां तद्यद्विशेषेऽप्यनीदृशम्‌ ।
तेषामलब्धबुद्धित्वाद् दृष्टेर्दृङ्मोहदोषतः ॥222॥
यद्वा विशेषरूपेण स्वदते तत्कुदृश्टिनाम्‌ ।
अर्थात्‌ सा चेतना नूनं कर्मकार्येऽथ कर्मणि ॥223॥
दृष्टान्तः सैन्धवं खिल्यं व्यञ्जनेषु विमिश्रितम्‌ ।
व्यञ्जनं चारमज्ञानां स्वदते तद्विमोहिनाम्‌ ॥224॥
क्षारं खिल्यं तदेवैकं मिश्रितं व्यञ्जनेषु वा ।
न मिश्रितं तदेवैकं स्वदते ज्ञानवेदिनाम् ॥225॥
इति सिद्धं कुदृष्टिनामेकैवाज्ञानचेतना ।
सर्वैर्भावैस्तदज्ञानजातैस्तैरनतिक्रमात्‌ ॥226॥
सिद्धमेतावता यावच्छुद्धोपलब्धिरात्मनः ।
सम्यक्त्वं तावदेवास्ति तावती ज्ञानचेतना ॥227॥