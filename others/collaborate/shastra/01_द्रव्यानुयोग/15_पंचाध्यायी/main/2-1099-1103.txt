अज्ञानं जीवभावो  यः स स्यादौदयिकः स्फुटम्‌ ।
लब्धजन्मोदयाद्यस्माज्ज्ञानावरणकर्मण: ॥1099॥
अस्त्यात्मनो गुणः ज्ञानं स्वापूर्वार्थावभासकम्‌ ।
मूर्छितं मृतकं वा स्याद्वपु: स्वावरणोदयात्‌ ॥1100॥
अर्थादोदयिकत्वेऽपि भावस्यास्याप्यवश्यतः ।
ज्ञानावृत्यादिबन्धेऽस्मिन्‌ कार्ये वै स्याद्हेतुता ॥1101॥
नापि संक्लेशरूपोऽयं यः स्याद् बन्घस्य  कारणम्‌ ।
यः क्लेशो दुःखमूर्ति: स्यात्तद्योगादस्ति क्लेशवान्‌ ॥1102॥
दुःखमूर्तिश्च भावोऽयमज्ञानात्मा निसर्गत: ।
वज्राघात इव ख्यातः कर्मणामुदयो यतः ॥1103॥