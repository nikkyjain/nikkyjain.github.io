तदुद्देश्यो यथा जीवः स्यादजीवस्तथास्रवः ।
बन्धः स्यात्संवरश्चापि निर्जरा मोक्ष इत्यपि ॥188॥
सप्तैते पुण्यपापाभ्यां पदार्थास्ते नव स्मृता: ।
सन्ति सद्दर्शनस्योच्चैर्विषया भूतार्थमाश्रिता: ॥189॥
तत्राधिजीवमाख्यानं विदधाति यथाधुना ।
कविः पूर्वापरायत्तपर्यालोचविचक्षणः ॥190॥
जीवसिद्धि: सती साध्या सिद्धा साधीयसी पुरा ।
तत्सिद्धलक्षणं वक्ष्ये साक्षात्तल्लब्धिसिद्धये ॥191॥