कुपात्रायाप्यपात्राय दानं  देयं यथोचितम्‌ ।
पात्रबुद्ध्या  निषिद्धं स्यान्निषिद्धं न कृपाधिया ॥730॥
शेषेभ्य: क्षुत्पिपासादिपीडितेभ्योऽशुभोदयात्‌ ।
दीनेभ्योऽभयदानादि दातव्यं करुणार्णवे: ॥731॥
पूजामप्यर्हतां कुर्याद्‌ यद्वा प्रतिमासु तद्धिया ।
स्वरव्यञ्जनानि संस्थाप्य सिद्धानप्यर्चयेत्सुधी: ॥732॥
सूर्युपाध्यायसाधूनां पुरस्तत्पदयो: स्तुतिम्‌ ।
प्राग्विधायाधा पूजां विदध्यात् त्रिशुद्धितः ॥733॥
सम्मानादि यथाशक्ति कर्तव्यं  च सधर्मिणाम् ।
व्रतिनां चेतरेषाम्वा विशेषाद्-ब्रह्मचारिणाम्‌ ॥734॥
नारीभ्योऽपि व्रताढ्याभ्यो न निषिद्धं जिनागमे ।
देयं सम्मानदानादि लोकानामविरुद्धतः ॥735॥
जिनचैत्यगृहादीनां निर्माणे सावधानता ।
यथा सम्पद्विधेयास्ति दूष्या  नाऽवद्यलेशतः ॥736॥
सिद्धानामर्हताश्चापि यन्त्राणि प्रतिमाः शुभाः ।
चैत्यालयेषु संस्थाप्य प्राक्-प्रतिष्ठापयेत् सुधी: ॥737॥
अपि तीर्थादियात्रासु विदध्यात्‌सोद्यतं  मनः ।
श्रावकः स च तत्रापि संयमं न विराधयेत्‌ ॥738॥