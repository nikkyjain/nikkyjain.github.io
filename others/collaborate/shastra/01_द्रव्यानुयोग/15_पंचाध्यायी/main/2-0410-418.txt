अपि सन्ति गुणाः सम्यक्‌ श्रद्धानादिविकल्‍पकाः ।
उद्देशो लक्षणं तेषां तत्परीक्षाधुनोच्यते ॥410॥
तत्रोदेशो यथा नाम श्रद्धारुचिप्रतीतयः ।
चरण च यथाम्नायमर्थात्तत्त्वार्थगोचरम्‌ ॥411॥
तत्त्वार्थाभिमुखी बुद्धि: श्रद्धा सात्म्यं रुचिस्तथा ।
प्रतीतिस्तु तथेति स्यात्‌ स्वीकारश्चरणं क्रिया ॥412॥
अर्थादाद्यत्रिकं ज्ञानं ज्ञानस्यैवात्र पर्ययात्‌ ।
चरणं वाक्कायचेतोभिर्व्यापारः शुभकर्मसु ॥413॥
व्यस्ताश्चैते समस्ता वा सद्-दृष्टेर्लक्षणं न वा ।
सपक्षे वा विपक्षे वा सन्ति यद्वा न सन्ति वा ॥414॥
स्वानुभूति सनाथाश्चेत्‌ सन्ति श्रद्धादयो गुणाः ।
स्वानुभूतिं विनाभासा नार्थाच्छुद्धादयो गुणाः ॥415॥
तत्स्याच्छुद्धादयः सर्वे सम्यक्त्वं स्वानुभूतिमत् ।
न सम्यक्त्वं तदाभासा मिथ्याश्रद्धादिवत्‌ स्वतः ॥416॥
सम्यङ्मिथ्याविशेषाभ्यां विना श्रद्धादिमात्रकाः ।
सपक्षवद्विपक्षेऽपि वृत्तित्वाद्‌ व्यभिचारिणः ॥417॥
अर्थाच्छ्रद्धादय: सम्यग्दृष्टिद्धादयो यतः ।
मिथ्याश्रद्धादयो मिथ्या नार्थाच्छ्रद्धादयो यतः ॥418॥