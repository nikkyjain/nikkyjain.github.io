कर्मणां प्रत्यनीकानां पाकस्योपशमात्स्वतः।
यो भाव: प्राणिनां स स्यादौपशमिकसंज्ञक: ॥964॥
यथास्वं प्रत्यनीकानां कर्मणां सर्वत: क्षयात् ।
जातो यः क्षायिको भावः शुद्ध: स्वाभाविकोऽस्य सः ॥965॥
यो भावः सर्वतो घातिस्पर्धकानुदयोद्भव: ।
क्षायोपशमिकः स स्यादुदयाद्देशघातिनाम्‌ ॥966॥
कर्मणामुदयाद्यः स्याद्भावो जीवस्य संसृतौ ।
नाम्नाप्यौदयिकान्वर्थात्परं बन्धाधिकारवान्‌ ॥967॥
कृतस्नकर्मनिरपेक्ष: प्रोक्तावस्थाचतुष्टयात् ।
आत्मद्रव्यत्वमात्रात्मा भाव: स्यात्पारिणामिक: ॥968॥