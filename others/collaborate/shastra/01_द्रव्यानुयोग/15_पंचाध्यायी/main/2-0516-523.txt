परलोकः परत्रात्मा भाविजन्मान्तरांशभाक्‌ ।
तत: कम्प इव त्रासो भीति: परलोकतोऽस्ति सा ॥516॥
भद्रं चेज्जन्म स्वर्लोके माभून्मे जन्म दुर्गतौ ।
इत्याद्याकुलितं चेतः साध्वसं पारलौकिकम्‌ ॥517॥
मिथ्यादृष्टेस्तदेवास्ति मिथ्याभावैककारणात्‌ ।
तद्विपक्षस्य सद्-दृष्टेर्नास्ति तत्तत्र व्यत्ययात्‌ ॥598॥
बहिर्दृष्टिरनात्मज्ञो मिथ्यामात्रैकभूमिक: ।
स्वं समासादयत्यज्ञ: कर्म कर्मफलात्मकम्‌ ॥519॥
ततो नित्यं भयाक्रान्तो वर्तते भ्रान्तिमानिव ।
मनुते मृगतृष्णायाम्भोभारं जनः कुधीः ॥520॥
अन्तरात्मा तु निर्भीकः पदं निर्भयमाश्रितः ।
भीतिहेतोरिहावश्यं भ्रान्तेरत्राप्यसम्भवात्‌ ॥521॥
मिथ्याभ्रान्तिर्यदन्यत्र दर्शनं चान्यवस्तुनः ।
यथा रज्जौ तमोहेतोः सर्पाध्यासाद् द्रवत्यधी: ॥522॥
स्वसंवेदनप्रत्यक्षं ज्योतिर्यो वेत्त्यनन्यसात्‌ ।
स विभेति कुतो न्‍यायादन्यथाऽभवनादिह ॥523॥