अग्निर्वैश्वानर इव नामद्वैतं च नष्टसिद्ध्यर्थम्‌ ।
साध्यविरुद्धत्वादिह संदृष्टेरथ च साध्यशून्यत्वात्‌ ॥367॥
नामद्वयं किमर्थादुपेक्ष्य धर्मद्वयं च किमपेक्ष्य ।
प्रथमे धर्माभावेप्पलं विचारेण धर्मिणोऽभावात्‌ ॥368॥
प्रथमेतरपक्षेऽपि च भिन्नमभिन्नं किमन्वयात्तदिति ।
भिन्नं चेदविशेषादुक्तवदसतो हि किं विचारतया ॥369॥
अथ चेद्युतसिद्धत्त्वात्तन्निष्पत्तिर्द्वयो: पृथक्त्वेपि ।
सर्वस्य सर्वयोगात्‌ सर्व: सर्वोपि दुर्निवारः स्यात् ॥370॥
चेदन्वयादभिन्नं धर्मद्वैतं किलेति नयपक्षः ।
रूपपटादिवदिति किं किमथ क्षारद्रव्यवच्चेति ॥371॥
क्षारद्रव्यवदिदं चेदनुपादेयं मिथोनपेक्षत्वात् ।
वर्णततेरविशेषन्‍यायान्न नया: प्रमाणं वा ॥372॥
रूपपटादिवदिति चेत्सत्यं प्रकृतस्य सानुकूलत्वात् ।
एकं नामद्वयांकमिति पक्षस्‍य स्वयं विपक्षत्वात्‌ ॥373॥