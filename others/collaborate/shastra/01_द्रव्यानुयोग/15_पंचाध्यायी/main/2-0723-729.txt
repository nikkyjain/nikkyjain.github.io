तत्र मूलगुणाश्चाष्टौ गृहिणां व्रतधारिणाम्‌ ।
क्वचिदव्रतिनां यस्मात्‌ सर्वसाधरणा इमे ॥723॥
निसर्गाद्वा कुलाम्नायादायातास्ते गुणाः स्फुटम् ।
तद्विना न व्रतं यावत्सम्यक्त्वं च तथाङ्गिनाम् ॥724॥
एतावता विनाप्येष श्रावको नास्ति नामतः ।
किं पुनः  पाक्षिको  गूढो नैष्ठिक: साधकोऽथवा ॥725॥
मद्यमांसमधुत्यागी त्यक्तोदुम्बरपञ्चक: ।
नामतः श्रावकः ख्यातो नान्यथापि तथा गृही ॥726॥
यथाशक्ति  विधातव्यं गृहस्थैर्व्यसनोज्झनम् ।
अवश्यं  तद्व्रतस्थैस्तैरिच्छद्भि: श्रेयसीं क्रियाम्‌ ॥727॥
त्यजेद्दोपांस्तु तत्रोक्तान्‌  सूत्रेऽतीचारसंज्ञकान्‌ ।
अन्यथा मद्यमांसादीन्‌ श्रावकः कः समाचरेत् ॥728॥
दानं चतुर्विधं देयं पात्रबुद्ध्याऽथ श्रद्धया ।
जघन्यमध्यमोत्कृष्टपात्रेभ्यः श्रावकोत्तमै: ॥729॥