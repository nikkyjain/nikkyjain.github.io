प्रभावनाङ्गसंज्ञोऽस्ति गुणः सद्दर्शनस्य वै ।
उत्कर्ष करणं नाम लक्षणादपि लक्षितम्‌ ॥809॥
अथातद्धर्मण: पक्षे नावद्यस्य मनागपि ।
धर्म  पक्ष क्षतिर्यस्मादधर्मोत्कर्षपोषणात्‌ ॥810॥
पूर्ववत्सोऽपि द्विविधः स्वान्यात्मभेदतः पुन: ।
तत्राद्यो  वरमादेयः स्यादादेयः परोऽप्यतः ॥811॥
उत्कर्षो यद्वलाधिक्यादधिकीकरणं  वृषे । 
असत्सु प्रत्यनीकेषु नालं दोषाय तत्क्वचित्‌ ॥812॥
मोहारातिक्षते: शुद्ध: शुद्धाच्छुद्धतरस्ततः ।
जीव: शुद्धतमः कश्चीदस्तीत्यात्मप्रभावना ॥813॥
नेदं  स्यात्पौरुषायत्तं किन्तु नूनं स्वभावतः ।
उर्ध्वमूर्ध्वगुणश्रेणौ यतः सिद्धिर्यथोत्तरम् ॥814॥
बाह्यः प्रभावनाङ्गोऽस्ति विद्यामन्त्रादिभिर्बलैः ।
तपोदानादिभिर्जैनधर्मोत्कर्षो विधीयताम्‌ ॥815॥
परेषामपकर्षाय मिथ्यात्वोत्कर्षशालिनाम् ।
चमत्कारकरं किन्चित्तद्विधेयं महात्मभि: ॥816॥
उक्त: प्रभावनांङ्गोऽपि गुणः सद्दर्शनान्वितः ।
येन  सम्पूर्णतां याति दर्शनस्य गुणाष्टकम्‌ ॥817॥
इत्यादयो गुणाश्चान्ये विद्यन्ते सद्-दृगात्मनः ।
अलं चिन्तनया तेषामुच्यते यद्विवक्षितम् ॥818॥