क्षायोपशमिकं ज्ञानं प्रत्यर्थं परिणामि यत्‌ ।
तत्सवरूपं न ज्ञानस्य किन्तु रागक्रियास्ति वै ॥903॥
प्रत्यर्थं परिणामित्वमर्थानामेतदस्ति यत्‌ ।
अर्थमर्थ परिज्ञानं मुह्यद्रज्यद् द्विषद्यथा ॥904॥
स्वसंवेदनप्रत्यक्षादस्ति सिद्धमिदं यतः ।
रागाक्तं  ज्ञानमक्षान्तं रागिणो न तथा मुने: ॥905॥
अस्ति ज्ञानाविनाभूतो रागो बुद्धिपुरस्सरः ।
अज्ञातेऽर्थे यतो न स्याद्रागभावः खपुष्पवत्‌ ॥906॥
अस्त्युक्तलक्षणो रागाश्चारित्रावरणोदयात्‌ ।
अप्रमत्तगुणस्थानादर्वाक्‌ स्यान्नोर्ध्वमस्त्यसौ ॥907॥
अस्ति चोर्ध्वमसौ  सूक्ष्मो रागश्चाबुद्धिपूर्वज: ।
अर्वाक् क्षीणकषायेभ्यः स्याद्विवक्षावशान्न वा ॥908॥
विमृश्यैतत्परं कैश्चिदसद्भूतोपचारतः ।
रागवज्ज्ञानमत्रास्ति सम्यक्त्वं  तद्वदीरितम ॥909॥
हेतोः परं प्रसिद्धैर्यै: स्थूललक्ष्यैरिति स्मृतम्‌ ।
आप्रमत्तं च सम्यक्त्वं ज्ञानं वा सविकल्पकम्‌ ॥910॥
ततस्तूर्ध्वम् तु सम्यक्त्वं ज्ञानं वा निर्विकल्पकम् ।
शुक्लध्यानं तदेवास्ति तत्रास्ति ज्ञानचेतना ॥911॥
प्रमत्तानां विकल्पत्वान्न स्यात्सा शुद्धचेतना ।
अस्तीति वासनोन्मेषः केषाश्चित्स न सन्निह ॥912॥
यतः पराश्रितो दोषो गुणो वा नाश्रयेत्परम्‌ ।
परो वा नाश्रयेद्दोषं गुणं चापि पराश्रितम्‌ ॥913॥
पाकाच्चारित्रमोहस्य रागोऽस्त्यौदयिकः स्फुटम् ।
सम्यक्त्वे स कृतो न्यायाज्ज्ञाने वानुदयात्मके ॥914॥
अनिघ्नन्निह सम्यक्त्वं रागोऽयं बुद्धिपूर्वक: ।
नूतं हन्तुं क्षमो न स्याज्ज्ञानसन्चेतनामिमाम्‌ ॥915॥