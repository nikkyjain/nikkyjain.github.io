तत्रापि सन्निधानत्वे सन्निकर्षेषु सत्सु च ।
तत्राप्यवग्रहेहादौ ज्ञानस्यास्तिक्यदर्शनात्‌ ॥288॥
समस्तेषु न व्यस्तेषु हेतुभूतेषु सत्स्वपि ।
कदाचिज्जायते ज्ञानमुपर्युपरि शुद्धितः ॥289॥
तद्यथा मतिज्ञानस्य श्रुतज्ञानस्य वा सतः ।
आलापाः सन्त्यसंख्यातास्तत्रानन्ताश्च शक्तयः ॥290॥
तेषामावरणान्युच्चैरालापाच्छक्तितोऽथवा ।
प्रत्येकं सन्ति तावन्ति सन्‍तानस्यानतिक्रमात्‌ ॥291॥
तत्रालापस्य यस्योच्चैर्यावदंशस्य कर्मण: ।
क्षायोपशमिकं नाम स्यादवस्थान्तरं स्वतः ॥292॥
अपि वीर्यान्तरायस्य लब्धिरित्यभिधीयते ।
तदैवास्ति स आलापस्तावदंशश्च शक्तित: ॥293॥
उपयोगविवक्षायां हेतुरस्यास्ति तद्यथा ।
अस्ति पञ्चेन्द्रियं कर्म कर्म स्यान्मानसं तथा ॥294॥
दैवात्तद्वन्धमायाति कथञ्चित्‌ कस्यचित्‌ क्वचित्‌ ।
अस्ति तस्यौदयस्तावन्न स्यात्‌ संक्रमणादि चेत्‌ ॥295॥