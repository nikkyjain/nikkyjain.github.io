दृङ्मोहस्योदयाभावात्‌ प्रसिद्ध: प्रशमो गुण: ।
तत्राभिव्यञ्जकं बाह्यान्निन्दनं चापि गर्हणम्‌ ॥472॥
निन्दनं तत्र दुर्वाररागादौ दुष्टकर्मणि ।
पश्चात्तापकरो बन्धो नापेक्ष्यो नाप्युपेक्षितः ॥473॥
गर्हणम् तत्परित्यागः पञ्चगुर्वात्मसाक्षिकः ।
निष्प्रमादतया नूनं शक्तितः कर्महानये ॥474॥
अर्थादेतद्-द्वयं सूक्तं सम्यक्त्वस्योपलक्षणम्‌ ।
प्रशमस्य कषायाणामनुद्रेकाविशेषतः ॥475॥
शेषमुक्तं यथाम्नायाज्ज्ञातव्यं परमागमात्‌ ।
आगमाब्धेः परं पारं मादृग्गन्तुं क्षमः कथम्‌ ॥476॥