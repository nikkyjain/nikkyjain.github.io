अथ च गुणत्वं किमहो उक्तः केनापि जन्मिना सूरि: ।
प्रोचे सोदाहरणं लक्षितमिव लक्ष गणानां हि ॥103 ॥
द्रव्याश्रया गुणाःस्युर्विशेषमात्रास्‍तु निर्विशेषाश्च ।
करतलगतं यदेतैर्व्यक्तमिवालक्ष्यते वस्तु ॥104॥
अयमर्थो विदितार्थ: समप्रदेशाः समं विशेषा ये ।
ते ज्ञानेन विभक्ता: क्रमतः श्रेणीकृता गुणा ज्ञेयाः ॥105॥
दृष्टान्त: शुक्लाद्या यथा हि समतन्तवः समं सन्ति ।
बुद्-ध्या विभज्यमाना: क्रमतः श्रेणीकृता गुणा ज्ञेया: ॥106॥
नित्यानित्यविचारस्तेषामिह विद्यते ततः प्राय: ।
विप्रतिपत्तौ सत्यां विवदन्ते वादिनो यतो वहवः ॥107॥
जैनानामतमेतन्नित्यानित्यात्मकं यथा द्रव्यम् ।
ज्ञेयास्तथा गुणा अपि नित्यानित्यात्मकास्तदेकत्वात्‌ ॥108॥
तत्रोदाहरणमिदं तद्भावाऽव्ययाद्गुणा नित्या: ।
तदभिज्ञानात्सिद्धं तल्लक्षणमिह यथा तदेवेदम्‌ ॥109॥
ज्ञानं परिणामि यथा घटस्य चाकारतः पटाकृत्या ।
किं ज्ञानत्वं नष्टं न नष्टमथ चेत्कथं न नित्यं स्यात्‌ ॥110॥
दृष्टान्तः किल वर्णो गणो यथा परिणमन्‌ रसालफले ।
हरितात्पीतस्तत्किं वर्णत्वं नष्टमिति नित्यम्‌ ॥111॥
वस्तु यथा परिणामि तथैत्र परिणामिनो गुणाश्चापि ।
तस्मादुत्पादव्ययद्वयमपि भवति हि गणानां तु ॥112॥
ज्ञानं गुणों यथा स्यान्नित्यं सामान्यवत्तयाऽपि यतः ।
नष्टोत्पन्नं च तथा घटं विहायाऽथ पटं परिच्छन्दत्‌ ॥113॥
संदृष्टि रूपगुणो नित्यश्चाम्रेऽपि वर्गणामात्रतया ।
नष्टोत्पन्ने हरितात्परिणममानश्च पीतवत्त्वेन ॥114॥