वर्धमानेषु चैतेषु वृद्धिर्ज्ञानस्य न क्वचित्‌ ।
अस्ति यद्वा स्वसामग्र्यां सत्यां वृद्धि: समाद्वयोः ॥884॥
ज्ञानेऽथ  वर्धमानेऽपि हेतो: प्रतिपक्षक्षयात्‌ ।
रागादीनां न हानिः स्याद्धेतो: मोहोदयात्‌ सत: ॥885॥
यद्वा  द्वैवात्तत्सामग्रयां सत्यां हानिः समं द्वयो: ॥
आत्मीयात्मीयहेतोर्या  ज्ञेया नान्योन्यहेतुतः॥886॥
व्याप्तिर्वा नोपयोगस्य द्रव्यमोहेन कर्मणा ।
रागादीनां तु व्याप्तिः स्यात्‌ संविदावरणै: सह॥887॥
अन्वयव्यतिरेकाभ्यामेषा स्याद्विषमैव तु ।
न स्यात्‌ समा तथा व्याप्तिर्हेतोरन्यतरादपि॥888॥
व्याप्तेरसिद्धि: साध्यात्र साधनं व्यभिचारिता ।
सैकस्मिन्नपि सत्यन्यो न स्यात्स्याद्वा स्वहेतुतः॥889॥
व्याप्तित्त्वं  साहचर्यस्य नियम: स यथा मिथः ।
सति यत्र यः स्यादेव न स्यादेवासतीह यः॥890॥
मा समा रागसद्भावे नूनं बन्धस्य सम्भवात्‌ ।
रागादीनामसद्भावे बन्धस्यासम्भवादपि ॥891॥
व्याप्तिः सा विषमा सत्सु संविदावरणादिषु ।
अभावाद्रागभावस्य भावाद्वास्य स्वहेतुतः ॥892॥
अव्याप्तिश्चोपयोगेऽपि विद्यमानेऽष्टकर्मणाम् ।
बन्धो नान्यतमस्यापि नाबन्धस्तत्राप्यसति ॥893॥
यद्वा स्वात्मोपयोगीह  क्वचिन्नानुपयोगवान्‌ ।
व्यतिरेकावकाशोऽपि नार्थादत्रास्ति वस्‍तुतः ॥894॥
सर्वत्रश्चोपसंहार: सिद्धश्चैतावतात्र वै ।
हेतुः स्यान्नोपयोगोऽयं दृशो वा बन्धमोक्षयो: ॥895॥