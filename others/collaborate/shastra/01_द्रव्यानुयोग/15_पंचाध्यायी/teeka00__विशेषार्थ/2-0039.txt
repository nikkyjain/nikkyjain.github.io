यदि बन्ध ही न माना जाय तो 'ज्ञान की तरह क्रोधादिक भी आत्मा के ही गुण ठहरेंगे' वही दोष जो कि पहले श्लोक में कह चुके हैं फिर भी आता है और क्रोधादिक को आात्मा का गुण स्वीकार करने में दूसरा दोष यह आता है कि जिन-जिन आत्माओं में क्रोधादिक का अभाव हो चुका है उन-उन आत्माओं का भी अभाव हो जायगा । क्योंकि जब क्रोधादिक को गुण मान चुके हैं तो गुण के अभाव में गुणी का अभाव होना स्वतः सिद्ध है, और यह बात देखने में भी आती है कि किन्हीं-किन्हीं शांत आत्माओं में क्रोधादिक बहुत थोड़ा पाया जाता है । योगियों में अति-मन्द पाया जाता है, और बारहवें गुणस्थान में तो उसका सर्वथा अभाव है । इसलिये अशुद्ध पुद्गल का अशुद्ध आत्मा से बन्ध मानना ही न्याय-संगत है ।