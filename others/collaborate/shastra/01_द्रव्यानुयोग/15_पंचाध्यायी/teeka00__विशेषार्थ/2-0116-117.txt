शंकाकार ने जो यह पहले कहा था कि जब सत् रूप से सब द्रव्यों में अद्वैत है और जीवाजीवादिरूप विशेषों के कारण द्वैत है तो फिर जीव में सोपाधि तथा निरुपाधि कल्पना क्यों की जाती है ? उसका उत्तर यह है कि सामान्यरूप से अद्वैत और विशेषरूप से द्वैत के रहने पर ही जीवादि विशेष द्रव्यों में भी और भी अनेक विशेषतायें पाई जाती है जो कि उनमें अपने अपने अन्वय व्यतिरेक से सिद्ध होती है । इसलिए सोपाधिरूप द्वैत मानना अयुक्त नहीं है । आगे इसी अर्थ का खुलासा करते हैं ।
उक्त कथन का समर्थन अन्वय साधक दृष्टांत से इसप्रकार होता है कि जैसे ज्ञान पर-निमित्त से अज्ञान कहलाता है, जल शीत होकर भी अग्नि के योग से उष्ण कहलाता है, वैसे ही कर्म के सम्बन्ध से आत्मा अज्ञानी, रागी, द्वेषीरूप सोपधि कहलाता है । 