चार्वाक या अन्य कोई नास्तिक कहते हैं कि जीव द्रव्य स्वतन्त्र कोई नहीं है किन्तु पंचभूत से मिलकर बन जाता है । इसका खंडन करने के लिये आचार्य ने 'स्वतःसिद्ध' पद दिया है । यह द्रव्य किसी से किया हुआ नहीं है किन्तु अपने आप सिद्ध है, इसी लिये इसकी न आदि है न अन्त है । पुद्गल-द्रव्य की तरह इसकी रूपादिक मूर्ति भी नहीं है । यह द्रव्य ज्ञानादिक अनन्त गुण स्वरूप है । गुण नित्य होते हैं इसलिये जीव द्रव्य भी नित्य है इसका कभी भी नाश नहीं होता है केवल अवस्था भेद होता रहता है ।
यहाँ पर आचार्य ने साहित्य की छटा दिखाते हुए जीव का स्वरूप कहा है । विरोधालंकार में एक बात को पहले दिखलाते हैं फिर उससे विपरीत ही कह देते हैं परन्तु वास्तव में वह विपरीत नहीं होता । केवल विपरीत सरीखा दिखता है । जैसे यहाँ पर ही जीव का स्वरूप दिखाते हुए कहा है कि वह साधारण धर्मवाला है तो भी असाधारण धर्मवाला है । जो साधारण धर्मवाला होगा वह असाधारण धर्मवाला कैसे हो सकता है ऐसा विरोध सा दिखता है परन्तु वह विरोध नहीं है केवल अलंकार की झलक है । यहां पर साहित्य की न मुख्यता है और न आवश्यकता है इसलिये उसे छोड़कर श्लोक का आशय लिखा जाता है ।
प्रत्येक द्रव्य में अनन्त गुण होते हैं अथवा यों कहना चाहिये कि वह द्रव्य अनन्त गुण स्वरूप ही है । उन गुणों में कुछ साधारण गुण होते हैं और कुछ विशेष गुण होते हैं । जो समान रीति से सभी द्रव्यों में पाये जाँय उन्हें साधारण गुण कहते हैं । और जो खास-खास वस्तु में ही पाये जाँय उन्हें विशेष गुण कहते हैं । जीव-द्रव्य में सामान्‍य गुण भी हैं और विशेष गुण भी हैं । अस्तित्व, प्रमेयत्व, प्रदेशत्व आदिक सामान्य गुण हैं । ये गुण समान रीति से सभी द्रव्यों में पाये जाते हैं, और ज्ञान, दर्शन, सुख, वीर्य आदिक जीव के विशेष गुण हैं, ये जीव को छोड़कर अन्यत्र नहीं पाये जाते इसलिये जीव में साधारण गुण और विशेष गुण दोनों हैं । लोक असंख्यात प्रदेशी है और जीव भी लोक के बराबर असंख्यात प्रदेशी है इसलिये यह जीव विश्वरूप है । अर्थात्‌ लोक स्वरूप है तथापि लोकभर में ठहरा हुआ नहीं है किन्तु लोक के असंख्यातवें भाग स्थान में है । अथवा ज्ञान की अपेक्षा विश्वरूप है परन्तु विश्व से जुदा है । यह जीव सर्व पदार्थों से उपेक्षित है अर्थात्‌ किसी पदार्थ से इसका सम्बन्ध नहीं है तथापि यह जीव सब पदार्थों को जाननेवाला है ।
निश्रय नय उसे कहते हैं जो कि वस्तु के स्वाभाविक भाव को ग्रहण करे और व्यवहार नय वस्तु की अशुद्ध अवस्था को ग्रहण करता है । जो भाव पर निमित्त से होते हैं उन्हें ग्रहण करने वाला ही व्यवहार नय है । निश्चय नय से जीव में किसी प्रकार का भेद नहीं है इसलिये उक्त नय से जीव सदा शुद्ध स्वरूप है तथा (एक रूप है, परन्तु कर्म-जनित अवस्था के भेद से उसी जीव के दो भेद हैं । एक संसारी, दूसरा मुक्त । जो कर्मोपाधि सहित आत्मा है वह संसारी आत्मा है और जो उस कर्मोपाधि से रहित है वही मुक्त अथवा सिद्ध आत्मा कहलाता है। ये दो भेद कर्मोपाधि से हुए हैं । और
कर्मोपाधि निश्रयनय से जीव का स्वरूप नहीं है इसलिये जीव में द्रव्य-दृष्टि से भेद नहीं किन्तु पर्याय-दृष्टि से भेद है ।