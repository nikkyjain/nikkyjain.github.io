आत्मा का कर्म के साथ जो बन्ध होता है वह अशुद्ध अवस्था में होता है । यदि कर्म-बन्ध से पहले आत्मा को शुद्ध माना जाय तो बन्ध नहीं हो सकता । क्योंकि बन्ध अशुद्ध परिणामों से हो होता है । इसलिये बन्ध होने में तो अशुद्धता की आवश्यकता पड़ती है और अशुद्धता में बन्ध की आवश्यकता पड़ती है । बिना पूर्व-बन्ध के शुद्ध-आत्मा में अशुद्धता आ नहीं सकती । यदि बिना बन्ध के शुद्ध-आत्मा में भी अशुद्धता आने लगे तो जो आत्मायें मुक्त हो चुकी हैं अर्थात्‌ सिद्ध हैं वे भी फिर अशुद्ध हो जाएंगी और अशुद्ध होने पर बन्ध भी करती रहेंगी । फिर तो संसारी और मुक्त जीव में कोई अन्तर नहीं रहेगा । इसलिये बन्धरूप कार्य के लिये अशुद्धता रूप कारण की आवश्यकता है और अशुद्धता रूप कार्य के लिये पूर्व-बन्ध रूप कारण की आवश्यकता है । बिना पूर्व-कर्म के बँघे हुए अशुद्धता किसी प्रकार नहीं आ सकती है । इसलिये अशुद्धता में बन्ध की और बन्ध में अशुद्धता की अपेक्षा पड़ने से एक भी सिद्ध नहीं होता, बस यही अन्योन्याश्रय दोष है । यदि जीव कर्म का सम्बन्ध अनादि माना जाय तो यह दोष सर्वथा नहीं आता ।
दूसरी बात यह है कि सादि सम्बन्ध मानने से -- पहले तो शुद्ध आत्मा में बन्ध हो नहीं सकता क्योंकि बिना कारण के कार्य होता ही नहीं । थोड़ी देर के लिये यह भी मान लिया जाय कि बिना रागद्वेष रूप कारण के शुद्ध आत्मा भी बन्ध करता है तो फिर बिना कारण से होनेवाला वह बन्ध किस तरह छूट सकता है ? यदि रागद्वेषरूप कारणों से बन्ध माना जाय तब तो उन कारणों के हटने पर बन्धरूप कार्य भी हट जाता है। परन्तु बिना कारण से होनेवाला बन्ध दूर हो सकता है या नहीं ऐसी अवस्था में इसका कोई नियम नहीं है | इसलिये मोक्ष होने का भी कोई निश्चय नहीं है । इस तरह सादि बन्ध मानने में और भी अनेक दोष आते हैं ।