जिस समय पदार्थ सामान्य-रीति से विवक्षित किया जाता है, उस समय वह समग्र पदार्थ सामान्यरूप ही प्रतीत होता है, ऐसा नहीं है कि उस समय पदार्थ का कोई अंश विशेषरूप भी प्रतीत होता हो । इसीप्रकार विशेष विवक्षा के समय समग्र पदार्थ विशेषरूप ही प्रतीत होता है । जो दर्शनकार सामान्य और विशेष को पदार्थ के जुदे-जुदे अंश मानते हैं उनका इस कथन से खण्डन हो जाता है । क्योंकि पदार्थ एक समय में दो रूप से विवक्षित नहीं हो सकता, और जिस समय, जिस रूप से विवक्षित किया जाता है, वह उस समय उसी रूप से प्रतीत होता है । स्याद्वाद का जितना भी स्वरूप है सब विवक्षाधीन है । इसीलिये जो नय-दृष्टि को नहीं समझते हैं, वे स्याद्वाद तक नहीं पहुँच पाते ।