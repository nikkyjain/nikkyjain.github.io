कनक पाषाण आदि दृष्टान्तों से जीव कर्म का अनादि सम्बन्ध ही सिद्ध होता है । यहाँ पर यह शंका हो सकती है कि दो पदार्थों का सम्बन्ध हमेशा से कैसा ? वह तो किसी खास समय में जब दो पदार्थ मिलें तभी हो सकता है ? इस शंका का उत्तर यह है कि सम्बन्ध दो प्रकार का होता है, किन्हीं पदार्थो का तो सादि सम्बन्ध होता है । जैसे कि मकान बनाते समय ईटों का सम्बन्ध सादि है । और किन्‍हीं पदार्थों का अनादि सम्बन्ध होता है, जैसे कि कनक पाषाण का, अथवा जमीन में मिली हुई अनेक चीजों का, अथवा बीज और वृक्ष का, अथवा जगद्वयापी महास्कन्ध का अथवा सुमेरु पर्वत का । इसी प्रकार जीव और कर्म का सम्बन्ध भी अनादि है ।