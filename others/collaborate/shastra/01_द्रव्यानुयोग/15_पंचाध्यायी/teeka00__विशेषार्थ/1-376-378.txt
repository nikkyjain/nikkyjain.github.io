कच्ची पक्की पृथ्वी भी सत्‌ परिणाम के विषय में दृष्टांत नहीं हो सकती है, क्योंकि कच्ची पृथ्वी (कच्चा घड़ा) पहले होती है पक्की पृथ्वी (पक्का घड़ा)) पीछे होती है, दोनों क्रम से होते हैं, इसलिये यह दृष्टान्त उभयपक्ष (जैन सिद्धान्त और शंकाकार) का घातक है । अर्थात्‌ इस दृष्टांत से दोनों ओर की सिद्धि नहीं होती । जैन सिद्धान्त की तो यों नहीं होती कि वह कच्चे पक्के घड़े के समान सत्‌ परिणाम को आगे पीछे नहीं मानता है और इस दृष्टांत से तुम क्रमवर्तित्व सिद्ध करने की प्रतिज्ञा ही कर चुके हो । परन्तु तुम्हारा यह हेतु कि क्रम से सत्‌ परिणाम होते हैं, असमर्थ है, क्योंकि सत्‌ परिणाम को छोड़कर नहीं रह सकता है और परिणाम सत्‌ को छोड़कर नहीं रह सकता है । तथा इस दृष्टान्त से शंकाकार का पक्ष भी सिद्ध नहीं होता । शंकाकार एक समय में वस्तु को स्वभाव से नित्य ही सिद्ध करता है अथवा अनित्य ही सिद्ध करता है, परन्तु एक समय में एक सिद्ध करना बाधित है, क्योंकि दोनों धर्म एक समय में वस्तु में सिद्ध होते हैं, जिससमय पृथिवीत्व धर्म की अपेक्षा से प्रथिवी में नित्यता सिद्ध है उसीसमय पक्व अपक्वरूप की अपेक्षा से उसमें अनित्यता भी सिद्ध है । दोनों ही धर्म परस्पर सापेक्ष हैं, इसलिये दोनों एक साथ ही रह सकते हैं अन्यथा एक की भी सिद्धि नहीं हो सकती ।