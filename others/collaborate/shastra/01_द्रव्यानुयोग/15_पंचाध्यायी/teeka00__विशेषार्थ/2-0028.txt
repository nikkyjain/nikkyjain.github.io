पदार्थ की सिद्धि कई प्रकार से होती है । कोई पदार्थ युक्ति से सिद्ध होते हैं, कोई अनुभव से सिद्ध होते हैं, और कोई आगम से सिद्ध होते हैं । ग्रन्थकार कहते हैं कि जो हम चेतन पदार्थ (जीव) का स्वरूप कहेंगे उसमें युक्ति प्रमाण भी होगा, आगम प्रमाण भी होगा, और अनुभव प्रमाण भी होगा । साथ ही पूर्व के महर्षियों की विवेचना (कथन) से अविरुद्धता भी रहेगी । इसलिये जब हमारे कथन में युक्ति, आगम, अनुभव और पूर्वाचार्यों के कथन से अविरुद्धता है तो वह अग्राह्य किसी प्रकार नहीं हो सकता । इस कथन से आचार्य ने उत्सूत्रता और अयुक्त-कथन का परिहार किया है ।