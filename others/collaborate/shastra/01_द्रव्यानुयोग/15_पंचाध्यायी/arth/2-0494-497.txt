इसका उत्तर यह है कि जो मिथ्यादृष्टि है वह सात भय सहित है और जो सम्यग्दृष्टि है वह सात भयों से थोड़ा भी स्पृष्ट नहीं है ॥४९४॥
भय उन्हीं को होता है जो पर में आत्मत्व का अनुभव करते हैं । इसके बिना भय कैसे हो सकता है । वास्तव में जो पर्यायबुद्धि जीव हैं उन्हीं को भय होता है, जिनका चित्त केवल आत्मतत्त्व में लगा हुआ है, उन्हें भय नहीं होता ॥४९५॥ 
इसलिये भय के सद्भाव से मिथ्याभाव का अनुमान किया जाता है ओर वह भय स्वानुभव के विनाश का अवश्य हेतु है यह जिनागम से जाना जाता है ॥४९६॥
यह्‌ बात सिद्ध है कि जो पराधीन है वह भय सहित है और आत्मानुभव से च्युत है, क्योंकि स्वस्थ पुरुष स्वाधिकारी होता है इसलिये उसके भय का पाया जाना
असंभव है ॥४९७॥