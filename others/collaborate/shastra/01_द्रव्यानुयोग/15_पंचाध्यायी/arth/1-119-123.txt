सो यह बात भी नहीं है, क्योंकि सत् की सर्व अवस्थाएं आम्रेडित (वही-वही) होकर जैसे वस्तु कहलाती हैं, वैसे उनसे प्रथक्‌ (भिन्न) सत्तावाली दूसरी वस्तु नहीं है ॥११९॥
अतएव जितने भी गुण हैं वे सभी परिणमनशील होने से जिसप्रकार उत्पाद-व्ययस्वरूप हैं उसी प्रकार टंकोत्कीर्ण न्याय से अपने स्वरूप में स्थिर रहने के कारण वे नित्य भी हैं ॥१२०॥
किन्तु प्रकृत में ऐसा नहीं है कि किन्हीं गुणों का सर्वथा नाश होता है और दूसरे गुणों का उत्पाद होता है तथा द्रव्य उन दोनों प्रकार के गुणों का आधार है ॥१२१॥
जो गुणों का नाश और उत्पाद मानते है उनके उक्त कथन की पुष्टि में यह कहना कि 'मिट्टी में पहले गुण तो नष्ट हो जाते हैं और पाकज दूसरे गुण उत्पन्न होते हैं', दृष्टान्ताभास है ॥१२२॥
इसका समीचीन उत्तर यह है कि उस मिट्टी के पकते समय क्या उसके मिट्टीपने का नाश हो जाता है ? यदि मिट्टीपने का नाश नहीं होता है तो उस समय वह पृथ्वीत्व गुणवाली क्यों न मानी जाय ? ॥१२३॥