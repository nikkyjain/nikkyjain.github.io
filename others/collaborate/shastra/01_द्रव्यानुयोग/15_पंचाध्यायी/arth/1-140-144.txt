जो द्रव्य के साथ मिलकर होते हैं वे सहभू कहलाते हैं, यदि 'सहभू' शब्द का इस प्रकार व्युत्पत्ति अर्थ किया जाय तो क्या आपत्ति है ? यह कहना ठीक नहीं है, क्‍योंकि गुणों से द्रव्य पृथक्‌ हैं इसका पहले ही निषेध कर आये हैं । दूसरे जो द्रव्य के साथ होते हैं वे गुण हैं यदि गुण का इस प्रकार लक्षण किया जाता है तो अतिव्याप्ति दोष आता है, क्योंकि इस लक्षण के अनुसार पर्यायें भी गुण ठहरती हैं । अब यदि इस दोष का वारण करने के लिये पर्यायों को पृथक् माना जाता है तो सर्व-संकर दोष का निवारण करना कठिन हो जाता है इसलिये 'जो द्रव्य के साथ मिलकर होते हैं वे सहभू कहलाते हैं' सहभू शब्द का यह अर्थ न करके पूर्वोक्त अर्थ करना ही ठीक है ।
अन्वय शब्द में 'अनु' यह पद अव्युच्छिन्न प्रवाहरूप अर्थ का द्योतक है और 'अय' धातु का अर्थ गमन करना है, इसलिये अन्वय शब्द का सार्थक अर्थ द्रव्य होता है ।
इस हिसाब से सत्ता, सत्व, सत्‌ , सामान्य, द्रव्य, अन्वय, वस्तु, अर्थ, विधि -- ये सब शब्द सामान्यरूप से एक ही अर्थ के वाचक ठहरते हैं ।
इस प्रकार पहले जो अन्वय का अर्थ किया है वह गुणों में घटित होता है इसलिये गुण अन्वयी कहलाते हैं । सारांश यह है कि वस्तु का स्वभाव होने से गुण स्वतः सपक्ष अर्थात्‌ स्वत: सिद्ध हैं, उन्हें पर्यायों की अपेक्षा नहीं करनी पड़ती है ।