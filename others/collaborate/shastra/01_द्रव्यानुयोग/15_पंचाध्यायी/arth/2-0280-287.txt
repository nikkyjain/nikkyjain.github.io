ज्ञात से शेष पदार्थों को जानने की इच्छा रखनेवाले का मत उनको न जान सकने के कारण व्याकुल रहे इसमें विशेष आश्चर्य नहीं है । आश्चर्य तो इसमें है कि जो इन्द्रिय ज्ञान योग्य सन्निकर्ष में अवस्थित पदार्थों में उपयुक्त है वह भी दुःख-जनक है ॥२८०॥
यह ज्ञान मोहयुक्त है इसलिये 'प्रमादी' है, अपनी उत्पत्ति में बहुत कारणों की अपेक्षा रखता है इसलिये 'निकृष्ट' है, क्रमवर्ती है इस लिये 'व्युच्छिन्न' है और ईहादि के क्रम से होता है इसलिये 'कृच्छ' है ॥२८१॥
पराधीन है इसलिये परोक्ष है, इंद्रियों से उत्पन्न होता है इसलिये 'आक्ष्य' है ओर इसमें संशय आदि दोषों का पाया जाना सम्भव है इसलिये 'सदोष' है ॥२८२॥
बन्ध का कारण है इसलिये 'विरुद्ध' है, बन्ध का कार्य है इसलिये 'कर्मज' है, आत्मा का धर्म नहीं है इसलिये 'अश्रेय' है और कलुषित है इसलिये स्वभावतः अशुचि है ॥२८३॥
यतः मृगी-रोग के वेग के समान यह क्षण में बढ़ता है, क्षण में धटता है और क्षण में दिखाई नहीं देता है अतः 'मूर्छित' है ॥२८४॥ इस ज्ञान को आवरण करनेवाला कर्म यद्यपि थोड़े समय के लिये शान्त हो गया है परन्तु सत्ता में रहने के कारण अपने फल-काल को अवश्य प्राप्त होगा इसलिये यह 'अशरण' है ॥२८५॥
यह ज्ञान छः द्रव्यों में से मृत पदार्थ को ही किंचिन्मात्र विषय करता है । उसमें भी सूक्ष्म पदार्थों में इसकी प्रवृत्ति न होकर किन्हीं स्थूल पदार्थों में ही इसकी प्रवृत्ति होती है ॥२८६॥
स्थूल पदार्थों में भी इन्द्रियों के द्वारा ग्रहण करने योग्य पदार्थों में ही इसकी प्रवृत्ति होती है । जो इन्द्रियों के द्वारा ग्रहण करने योग्य नहीं हैं, उनमें इसकी प्रवृत्ति नहीं होती ।
ग्राह्य पदार्थों में भी जो वर्तमानकालीन हैं उनमें ही इसकी प्रवृत्ति होती है, अतीत ओर भविष्यत्‌ कालीन पदार्थों में इसकी प्रवृत्ति नहीं होती ॥२८७॥