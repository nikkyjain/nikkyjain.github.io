खुलासा इस प्रकार है -- जो केवल एक उत्पाद को ही मानता है उसके मत से या तो असत्‌ का उत्पाद होने लगेगा या उत्पाद के कारणों का अभाव होने से उत्पाद ही नहीं होगा ।
तथा जो उत्पाद के बिना केवल व्यय को ही मानता है उसके मत से या तो सद्‌ का सर्वथा नाश हो जायगा या व्यय के हेतु का अभाव होने से व्यय ही नहीं होगा ।
इसी प्रकार जो केवल एक ध्रौव्य वाले पक्ष का ही निश्चय करता है उसके मत से या तो द्रव्य अपरिणामी हो जायगा या उसके परिणमन शील होने से ध्रौव्य ही नहीं बनेगा ।
अब यदि कोई ध्रौव्य की उपेक्षा करके केवल उत्पाद और व्यय इन दो को ही प्रमाण मानता है तो उसके मत में या तो यह सब क्षणिक हो जायगा या सत्‌ के अभाव में न तो व्यय ही बनेगा और न उत्पाद ही बनेगा ।
इस प्रकार जो पुरुष इन पूर्वोक्त दोषों के भय से प्रकृत विषय के अस्तित्व को स्वीकार करता है उसे उत्पाद आदि के अविनाभाव सम्बन्ध को मान लेना चाहिये ।