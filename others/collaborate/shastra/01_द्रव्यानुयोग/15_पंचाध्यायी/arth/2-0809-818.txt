सम्यग्दर्शन  का एक प्रभावना नामक गुण  है । इसका लक्षण उत्कर्ष करना है । इसी से यह जाना जाता है ॥८०९॥ हिंसा अतद्धर्म  है इसलिये इस पक्ष का थोड़ा भी पोषण नहीं करना चाहिए क्योंकि अधर्म के उत्कर्ष  का पोषण करने से धर्म  पक्ष की हानि  होती है ॥८१०॥ पहले अंगों के समान यह अंग भी स्वात्मा और परात्मा के भेद से दो प्रकार का है । उनमें से पहला अच्छी तरह से उपादेय है और  इसके बाद दूसरा भी उपादेय है ॥८११॥ यतः धर्म को हानि  पहुँचाने वाले असमीचीन कारणों के रहने पर अधिक बल लगा कर धर्म की वृद्धि करना ही उत्कर्ष  है अतः ऐसा उत्कर्ष  किसी भी हालत में दोषकारक नहीं है ॥८१२॥ कोई जीव मोहरूपी शत्रु का नाश होने से शुद्ध हो  जाता है । कोई शुद्ध  से शुद्धतर हो जाता है और कोई शुद्धतम हो जाता है । इस प्रकार अपना उत्कर्ष  करना स्वात्म-प्रभावना है ॥८१३॥ यह सब पौरुषाधीन नहीं है  किन्तु स्वभाव से ही  ऐसा होता है  क्‍योंकि ऊपर-ऊपर जैसे गुण-श्रेणी निर्जरा  बढ़ती जाती है तदनुसार आगे-आगे उसकी सिद्धि होती  है ॥८१४॥ विद्या और मन्त्र आदि बल  के द्वारा तथा तप और दान आदि के द्वारा जैन-धर्म का उत्कर्ष  करना बाह्य-प्रभावना अंग है ॥८१५॥ जो अन्य लोग मिथ्यात्व का उत्कर्ष  चाहते हैं उनका अपकर्ष करने के लिए  महापुरुषों को कुछ ऐसे कार्य करने चाहिये जो चमत्कार  पैदा करनेवाले हों ॥८१६॥ इस प्रकार सम्यग्दर्शन का प्रभावना नाम का गुण कहा । जिसके कारण सम्यग्दर्शन के आठों गुण पूर्णता को प्राप्त होते हैं ॥८१७॥ इन आठ गुणों के सिवा सम्यग्दृष्टि  के और  भी बहुत से गुण हैं । किन्तु उनका विचार करना छोड़ कर प्रकृत में जो विवक्षित है उसका कथन करते हैं ॥८१८॥