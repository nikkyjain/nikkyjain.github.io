जो ऐहिक सुख है वह सब वैषयिक माना गया है । वह सुख नहीं है किन्तु सुखाभास है । निश्चय से वह दुःख ही है ॥२३८॥
इसलिये यह सुखाभास होने से छोड़ने योग्य है, क्योंकि यह स्वयं दु:खरूप है और इसका फल भी दुःख है । तथा वह कर्म भी सब प्रकार से छोड़ने योग्य है जो इस अनिष्टकारी सुखाभास का कारण है ॥२२६॥ यह सब कर्म सर्वतः पौद्गलिक है और वह आठ प्रकार का है । विपरीतता के कारण उदय को प्राप्त हुए उसका फल सब प्रकार का दुःख ही है ॥२४०॥ यह चार गतिरूप संसार चक्र कर्मोदय के कारण होता है । इसमें कोई भी जीव अपने पद में स्थित नहीं है किन्तु कर्म-पद में स्थित है । आशय यह है कि जो इस संसार चक्र में घूम रहा है वह अपने स्वरूप से च्युत है और कर्मोदय निमित्तक अवस्थाओं को अपनी मान रहा है ॥२४१॥
इस प्रकार नाना दुखों से व्याप्त इस संसार में घूमता हुआ यह जीव अपने स्वरूप से च्युत हो रहा है । अर्थात्‌ कभी भी इसने
अपने स्वरूप को प्राप्त नहीं किया है ॥२४२॥ 