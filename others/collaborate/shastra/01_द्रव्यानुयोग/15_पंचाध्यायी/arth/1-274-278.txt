वर्तना का नाम काल है, अथवा प्रति-समय अपने स्वभावरूप से वस्तु का जो परिणमन होता है उसका नाम काल है । इसके भी पहले के समान सामान्य और विशेष ऐसे दो भेद है ।
विधिरूप सामान्य काल कहलाता है और निषेधरूप विशेष काल कहलाता है । इन दोनों में से किसी एक के विवक्षित और दूसरे के अविवक्षित होने के कारण अस्ति-नास्तिरूप विकल्प होता है ।
प्रकृत में अंश (विभाग) का न किया जाना ही विधि है । उदाहरणार्थ -- सब पदार्थ स्वभावतः सद्रूप हैं ऐसा मानना विधि है । तथा द्रव्य, गुण और पर्याय इत्यादि विविध भेदों के द्वारा उस सत्‌ का विभाग करके उसमें अंश कल्पना का करना ही प्रतिषेध है ।
यहां सामान्य और विशेष काल के साथ अस्ति-नास्ति का उदाहरण यह है कि जिस समय केवल सद्रुप से परिणमन निश्चित किया जाता है उस समय उसकी विवक्षा होने से वह विधिरूप से है किन्तु उसके अंशों को विवक्षा नहीं होने से वह अंशों की अपेक्षा से नहीं है ।
उदाहराणार्थ -- पटरूप जो सामान्य परिणमन है वह काल सामान्य की अपेक्षा से पट का स्वकाल है, इसलिये इतनेमात्र की अपेक्षा से तो वह है किन्तु वही पट तन्‍तु और शुक्लरूप परिणमन विशेष की अपेक्षा से नहीं है ।