यहां पर इतना ही तात्पर्य है कि जिस प्रकार आत्मा का ज्ञान गुण है, उसी प्रकार युक्ति, स्वानुभव और आगम से अनन्त गुण जानने चाहिये ॥१००८॥ कोई भी गुण कहीं किसी दूसरे गुण में अंतर्भूत नहीं होता । न एक गुण दूसरे गुण का आधार है, न आधेय है, न हेतु  है और न हेतुमान्‌ ही है ॥१००९॥ किन्तु सभी गुण अपनी-अपनी शक्ति के योग से स्वतन्त्र हैं और वे विविध प्रकार के अनेक होकर भी पदार्थ  के साथ परस्पर में मिले हुए हैं ॥१०१०॥ इस प्रकार यद्यपि गुण अनन्त हैं, तो भी पूर्वाचार्यों ने वचन व्यवहार के गौरव वश कुछ प्रसिद्ध गणों का ही निर्देश किया है ॥१०११॥