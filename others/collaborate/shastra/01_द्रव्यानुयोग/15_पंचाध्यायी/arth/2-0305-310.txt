यह इन्द्रिय-ज्ञान व्याकुलता आदि अनेक दोषों के प्राप्त होने का स्थान तो है ही, साथ ही वह आत्म-प्रदेशों की चंचलता रूप भी है ॥३०५॥
निष्क्रिय आत्मा की जब तक कोई औदयिक क्रिया होती है तभी तक वह आत्म-प्रदेशों का परिस्पन्द होता है, क्‍योंकि उदय रूप उपाधि के बिना प्रदेश-परिस्पन्द नहीं होता ॥३०६॥
उदयरूप उपाधि दुःखरूप है यह बात असिद्ध नहीं है, क्योंकि वह कर्म का फल है और कर्म का जो फल है वह दुःखरूप है यह बात परमागम से सिद्ध है ॥३०७॥
बुद्धिपूर्वक दुःखों के विषय में कितने ही दृष्टान्त मिलते हैं, किन्तु अबुद्धिपूर्वक दुःख केवल ज्ञानगम्य है । उसके विषय में एक भी दृष्टान्त नहीं मिलता ॥३०८॥
क्योंकि कर्मों से गाढ़ बंधे हुए इस आत्मा के सब प्रदेशों में होने वाला महादुःख सदा काल है । किन्तु मन के निमित्त से होनेवाला दुःख कदाचित् ही होता है ॥३०९॥
आत्मा का जो बुद्धिपूर्वक दुःख है वह अपने अनुमान का विषय होने से सिद्ध है । उसके साधन करने की कोई आवश्यकता नहीं । इसकी सिद्धि के लिये व्यर्थ का श्रम वर्जनीय है ॥३१०॥