मूल रूप से कर्म आठ प्रसिद्ध हैं और उनके उत्तर भेद एक सौ अड़तालीस हैं॥९९६॥ उत्तरोतर भेदों की अपेक्षा ये असंख्यात लोक  प्रमाण हैं और शक्ति की अपेक्षा सब कर्म अनन्त हैं ॥९९७॥ इनमें चार घाति कर्म हैं। यह इनकी सार्थक संज्ञा है क्योंकि ये जीव के अनुजीवी गुणों का घात करते हैं, ऐसा आगम है ॥९९८॥ इनसे बचे हुए शेष चार कर्म अघाति कहलाते हैं। यद्यपि इनमें जीव के अनुजीवी गुणों को घातने की शक्ति नहीं है तो भी इनमें कर्म शक्ति पाई जाती है ॥९९९॥