सम्यग्दृष्टि  जीव का उपबृहण नाम का भी एक गुण है । आत्मीक शक्तियों की नियम से वृद्धि करना यह इसका लक्षण  है ॥७७५॥ आत्मा की शुद्धि में दुर्बलता  न आने देना या उसकी पुष्टि करना उपबृहण है । अर्थात्‌ आत्मा को सम्यग्दर्शन, सम्यग्ज्ञान  और सम्यक्चारित्ररूप भाव से च्युत नहीं होने देना ही उपबृहण है ॥७७६॥ यह जीव जानता हुआ भी आत्मसाक्षात्कार के विषय में पूरी तरह से पुरुषार्थ नहीं कर पाता । तथापि पुरुषार्थ की प्रेरणा देता हुआ ही  मानो इस विषय में प्रयत्नवान रहता है ॥७७७॥ यह शुद्धोपलब्धि में रंचमात्र भी प्रमादी नहीं होता है  किन्तु प्रमाद रहित होकर आदर से आत्मीक कार्यों में लगा रहता है ॥७७८॥ अथवा शुद्धोपलब्धि  के लिये यह उस आत्मीक कार्य में उपयोगी पड़ने वाली किन्ही  बाहरी सत्क्रियाओं का भी अभ्यास करता है ॥७७९॥ जैसे  पारद भस्म को सेवन करता हुआ भी कोई पुरुष पथ्य करता है और कोई पुरुष पथ्य नहीं भी करता है । जो पथ्य करता है वह  अपने रोग से मुक्ति पा लेता  है और जो पथ्य नहीं करता है वह अपनी नीरोगता को भी खो बैठता है । वैसे ही प्रकृत में जानना चाहिये ॥७८०॥ अथवा सम्यगदृष्टि के बिना ही प्रयत्न के स्वभाव से उपबृहण गुण होता है, क्योंकि इसके ऊपर गुण श्रेणी निर्जरा पाई जाती है ॥७८१॥ इसके समस्त कर्मों की प्रति-समय असंख्यातगुण क्रम से निर्जरा  अवश्य होती रहती है ॥७८२॥ इसलिए यह बात युक्ति से प्राप्त हुई कि इसके जितने रूप में कर्मों का क्षय होता है उतनी शुद्धोपयोग की वृद्धि होती है । इस प्रकार वृद्धि के बाद वृद्धि बराबर होती जाती है  ॥७८३॥ इसके जैसे-जैसे विशुद्धि की भीतर प्रकाश देनेवाली वृद्धि होती है वैसे-वैसे इन्द्रियों के विषय में भी इसके उपेक्षा होती जाती है ॥७८४॥ इसलिये बड़े भारी क्रियाकाण्ड में वह सम्यग्दृष्टि  अंपनी शक्ति को न छिपावे । किन्तु प्रयत्न से भी अपनी शक्ति को बढ़ावे ॥७८५॥ इस प्रकार सम्यग्दर्शन का जो उपबृंहण नाम का गुण है वह भी गुणों की गणना में आ जाता है । वह दोषाधायक नहीं है ॥७८६॥