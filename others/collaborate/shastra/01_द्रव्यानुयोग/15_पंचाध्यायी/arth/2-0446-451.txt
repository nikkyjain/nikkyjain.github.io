अनुकम्पा का अर्थ कृपा है । या सब जीवों का अनुग्रह करना अनुकम्पा है । या मैत्रीभाव का नाम अनुकम्पा है । या मध्यस्थ भाव का रखना अनुकंपा है । या शत्रुता का त्याग कर देने से शल्य रहित हो जाना अनुकम्पा है ॥४४६॥
इसका कारण केवल दर्शन मोहनीय का अनुदय है, क्योंकि मिथ्या ज्ञान के बिना किसी जीव में बैर-भाव नहीं होता है ॥४४७॥
पर के निमित्त से अपने लिये या अपने निमित्त से अन्य प्राणियों के लिये थोड़े भी सुख, दुःखादि या मरण और जीवन की आशा करना मिथ्या ज्ञान है ॥४४८॥
और जिसके यह अज्ञान होता है वही मिथ्यादृष्टि है और वह शल्यवाला है । वह अज्ञानवश दूसरे को मारना चाहता है पर मार नहीं सकता ॥४४९॥
सब प्राणियों में जो समभाष धारण किया जाता है वह परानुकम्पा है ओर कांटे के समान शल्य का त्याग कर देना वास्तव में स्वानुकंपा है ॥४५०॥
रागादि अशुद्ध भावों के सद्भाव में बन्ध ही होता है और उनके अभाव में बन्ध नहीं होता, इसलिये अपने ऊपर ऐसी कृपा करनी चाहिये जिससे रागादि भाव न हों ॥४५१॥