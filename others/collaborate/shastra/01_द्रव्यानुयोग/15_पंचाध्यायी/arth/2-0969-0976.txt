इस प्रकार उन भावों का संक्षेप में अलग अलग लक्षण कहा है। अब आगे उनमें से प्रत्येक का विस्तार से स्वरूप कहते हैं ॥९६९॥
सूत्र के अनुसार औदायिक भाव के इक्कीस भेद हैं। चार गति, चार कषाय, तीन लिंग, एक मिथ्यात्व, एक अज्ञान, एक असंयतत्व, एक असिद्धता और कृष्णादिक छह लेश्याएँ ये क्रम से इक्कीस भाव कहे गये हैं। अब न तो अति संक्षेप में और न अति विस्तार से उनका स्वरूप कहते हैं ॥९७०-९७२॥
नाम कर्म  के भेदों में एक प्रसिद्ध गति नाम कर्म है। गतियां चार हैं, इसलिये इसके चार भेद कहे  गये हैं ॥९७३॥ दैववश इस कर्म के विपाक से आत्मा किसी एक शरीर को प्राप्त कर इसके योग्य उदयरूप भावों को करता है ॥९७४॥ जैसेकि तिर्यंच अवस्था में तिर्यन्चो के समान उस पर्याय का अनुसरण करने वाली जो भाव परंपरा होती है वह वहीं होती है , अन्यत्र नहीं होती ॥९७५॥ इसी प्रकार देव, मनुष्य और नारक के शरीर में अपनी अपनी गति के योग्य भाव होते हैं जिनका अन्यत्र पाया जाना प्रायः असम्भव है ॥९७६॥