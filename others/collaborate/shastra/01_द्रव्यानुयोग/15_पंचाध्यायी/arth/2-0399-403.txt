आशय यह है कि सुख दु:खादि भाव यद्यपि जीव के निज गुण हैं और ज्ञान उनका वेदक है तथापि वास्तव में ज्ञान सुखादिरूप नहीं है ॥३९९॥
सम्यग्दर्शन वास्तव में सूक्ष्म है और वचनों का विषय नहीं है, इसलिये कोई भी जीव विधि-रूप से उसके कहने ओर सुनने का अधिकारी नहीं है ॥४००॥
एक ज्ञान ही ऐसा प्रसिद्ध गुण है जिससे आत्मा की सिद्धि होती है और जो स्वात्मानुभूति का कारण है, इसलिये वह सर्वोत्कृष्ट है ॥४०१॥
उसमें भी वह आत्मानुभूति आत्मा का ज्ञान विशष है और उसका सम्यग्दर्शन के साथ अन्वय और व्यतिरेक दोनों प्रकार से अविनाभाव पाया जाता है ॥४०२॥
चूंकि सम्यग्दर्शन और स्वात्मानुभूति इनकी व्याप्ति पाई जाती है इस लिये स्वात्मानुभूतिरूप से सम्यग्दर्शन कहने योग्य हो जाता है । तब यह कहा जाता है कि स्वात्मानुभूति ही सम्यकत्व है । किन्तु तब उस स्वात्मानुभूति का शुद्ध नयरूप होना आवश्यक है ॥४०३॥