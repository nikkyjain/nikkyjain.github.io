वह गुरु  सामान्य रूप से  एक प्रकार का और अवस्था विशेष की अपेक्षा से तीन प्रकार का  माना गया है । जैसे अग्नि  यद्यपि एक ही है तो भी वह तिनके की अग्नि, पत्ते की अग्नि और लकड़ी की अग्नि  इस तरह तीन प्रकार की कही जाती है, वेसे ही प्रकृत में जानना चाहिये ॥६३७॥ इनके ये भेद आचार्य, उपाध्याय और साधु ये तीन हैं । ये तीनों ही मुनिकुञ्जर यद्यपि अपने-अपने विशेष-पद पर स्थित हैं ॥६३८॥ तथापि इनके मुनि होने का कारण एक है; क्रिया एक है, बाह्य भेष एक-सा है; बारह प्रकार का ताप एक-सा है; पांच प्रकार का व्रत एक-सा है; तेरह प्रकार का चारित्र एक-सा है; समता एक-सी है; मूल और उत्तर गुण भी एक-से हैं; संयम भी एक-सा है;  परीषह और उपसर्गों का सहन करना भी एक-सा है; आहार आदि की विधि भी एक-सी है; चर्या, स्थान और आसन आदि भी एक-से हैं; मोक्ष का मार्ग जो सम्यग्दर्शन, सम्यगज्ञान, और सम्यक्चारित्र रूप आत्मीक रत्नत्रय  है, वह भी उनके भीतर और बाहर समान है । इसी प्रकार ध्याता, ध्यान, ध्येय, ज्ञाता, ज्ञान, ज्ञेय, चार प्रकार की  आराधनाएँ और क्रोधादिक का जीतना, ये भी समान हैं ॥६४०-६४३॥ इस विषय में बहुत कहां तक कहें, उनका जो कुछ विशेष है वही कहना बाकी है, क्‍योंकि विशेष से जो भी शेष रह जाता है वह न्यायानुसार अविशेष (समान) कहलाता है ॥६४४॥