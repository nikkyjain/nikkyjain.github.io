यह कहना ठीक नहीं है, क्योंकि व्यतिरेक और अन्वय में परस्पर भेद है । व्यतिरेकी अनेक होते हैं और अन्वयी  गुण नियम से एक है ।
जैसे जो एक देश है वह वही है, दूसरा नहीं है और जो दूसरा देश है वह पहला नहीं है किन्तु वह वही है यह देश व्यतिरेक है ।
और जो एक देश जितने क्षेत्र में रहता है वह वही क्षत्र है दूसरा नहीं है और जो दूसरा क्षेत्र है वह दूसरा ही है पहला नहीं यह क्षेत्र व्यतिरेक है ।
इसी प्रकार एक समय में जो भी अवस्था होती है वह वही है, दूसरी नहीं हो सकती और जो दूसरे समय में अवस्था होती है वह दूसरी ही है पहली नहीं हो सकती, यह काल व्यतिरेक है ।
तथा जो कोई एक गुणांश है यह वही है अन्य नहीं हो सकता और जो दूसरा गुणांश है वह दूसरा ही है पहला नहीं हो सकता यह भाव-व्यतिरेक है ।
यदि व्यतिरेक को ऐसा न माना जाय तो पुनः पुनः वह यही है वह यही है, इस प्रकार का प्रत्यय होने लगेगा जिससे समग्र वस्तु एकांश देशमात्र प्राप्त हो जायगी । परन्तु ऐसा मानना ठीक नहीं है, क्योंकि एकांश देशमात्र वस्तु की स्वीकारता में पहले ही बाधा दे आये हैं ।
सारांश यह है कि जितनी भी पर्याय हैं वे एक-एक समय की प्रथक्‌-प्रथक् कही गई हैं इसलिये अनेक होने पर जिस प्रकार वे व्यतिरेकी हैं उस प्रकार अनेक होने पर भी गुण व्यतिरेकी नहीं हैं ।
किन्तु एक बार अपनी बुद्धि में यदि ज्ञान ही आया है तो आत्मा का सर्वस्व होने के कारण ज्ञान ही जीव ठहरता है । अथवा एक बार अपनी बुद्धि में यदि दर्शन गुण आया है तो आत्मा का सर्वस्व होने के कारण दर्शन ही जीव ठहरता है ।
इसलिये जिस प्रकार अनेक पर्यायें 'वह यह नहीं है' इस लक्षण से व्यतिरेकी हैं इस प्रकार गुण 'वह यह नहीं हैं' इस लक्षण के न घटने से व्यतिरेकी नहीं हैं ।
अन्वय का लक्षण तो यह है कि ज्ञान ही जीव है ऐसा अनुभव में आते समय यह जीव जितना है, दर्शन ही जीव है ऐसा अनुभव में आते समय भी वह जीव उतना ही है, क्‍योंकि प्रत्यभिज्ञान से ऐसी ही सिद्धि होती है ।
पूर्वोक्त प्रकार से तथा गुरु के उपदेश से यही क्रम सुखादिक गुणों में भी कहना चाहिये, क्योंकि जो जानता है वह देखता है और वही सुख का अनुभव करता है इस हेतु से उसी बात की सिद्धि होती है ।
अब पहले 'अर्थ' इस संज्ञा द्वारा गुण कहे जाते हैं यह बतलाया जा चुका है सो यह कथन भी रौढिक न होकर यौगिक ही है 
'ऋ' एक धातु है, गमन करना उसका अथ है। उससे ही यह 'अर्थ' शब्द बना है ऐसा व्याकरण के जानकार कहते हैं ।
गुणों में अनादि सन्‍तान रूप से अनुगत रूप अर्थ पाया जाता है इसलिये गुण का 'अर्थ' यह नाम सार्थक ही है ।
सारांश यह है कि गुण भी स्वत: सिद्ध और परिणामी हैं इसलिये नित्यानित्य स्वरूप होने से उनमें उत्पाद, व्यय और ध्रौव्य अच्छी तरह से घटते हैं ।
यदपि गुणत्व सामान्य को अपेक्षा से सभी गुण समान हैं तथाप उनमें भेद भी है । उनमें कितने ही साधारण गुण हैं और कितने ही असाधारण गुण हैं ।
जितने साधारण गुण हैं वे सामान्य गुण कहलाते हैं ओर जितने असाधारण गुण हैं वे विशेष गुण कहलाते हैं । प्रकृत में उनके ऐसा कथन करने का कारण यह है कि साधारण गुणों से द्रव्य सामान्य सिद्ध किया जाता है और असाधारण गुणों से द्रव्य विशेष सिद्ध किया जाता है ।
उदाहरण यह है कि जैसे सत् यह गुण केवल सामान्य द्रव्य का साधक है और ज्ञान यह गुण द्रव्य विशेष का साधक है ।