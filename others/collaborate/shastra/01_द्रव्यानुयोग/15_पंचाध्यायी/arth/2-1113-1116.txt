इस जीव के एक असंयत्व भाव होता है । वह औदायिक है, क्‍योंकि वह चारित्र-मोहनीय कर्म  के उदय से उत्पन्न होता है ॥१११३॥ असंयतत्व भाव के भेद -- क्रिया की अपेक्षा संयम दो प्रकार का है और विस्तार से बारह प्रकार का है । किन्तु मूलतः आत्मा क्रिया-रहित है  इसलिये उसकी अपेक्षा शुद्ध-आत्मस्वरूप की उपलब्धि  ही संयम है ॥१११७॥ पांचों इन्द्रियाँ और मन का निरोध करने से इन्द्रिय-निरोध नाम का संयम होता है । यह संयम का पहला भेद माना गया है ॥१११५॥ पांचों स्थावर-काय और त्रस जीवों का संरक्षण करने से असुसंरक्षण नाम का संयम होता है । यह संयम का दूसरा भेद है  । इसका दूसरा नाम प्राण-संयम भी है ॥१११६॥