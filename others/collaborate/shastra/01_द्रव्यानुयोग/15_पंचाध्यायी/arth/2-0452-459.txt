स्वतःसिद्ध तत्त्वों के सद्भाव में निश्चय भाव रखना तथा धर्म, धर्म के हेतु और धर्म के फल में आत्मा की अस्ति आदिरूप बुद्धि का होना आस्तिक्य है ॥४५२॥
जो स्वतःसिद्ध है, अमू्र्त है और चेतन है वह आत्मा है । इसका दूसरा नाम जीव है । तथा इसके सिवा जितना भी अचेतन पदार्थ है वह सब अजीव हैं ॥४५३॥
आत्मा अनादि काल से कार्मण वर्गणारूप कर्मों से बँधा हुआ है । और अपने को उन्हीं का कर्ता व भोक्ता मान रहा है । जब इनका क्षय कर देता है तब मुक्त हो जाता है ॥४५४॥
उस संसारी जीव के पुण्य, पाप, इनका कारण, इनका फल और आस्रव आदि सदैव बने रहते हैं ॥४५५॥
इस प्रकार पर्यायार्थिक नय की अपेक्षा बन्ध भी है, मोक्ष भी है और उनका फल भी है । किन्तु शुद्ध नय की अपेक्षा सभी जीव सदा शुद्ध हैं ॥४५६॥
उनमें एक जीव ही ऐसा है जो स्वसंवेद्य, चिदात्मक ओर 'सोऽहम' प्रत्ययवेद्य होने से उपादेय है । बाकी जितने भी रागादिक भाव हैं वे सब हेय हैं, क्‍योंकि वे पौद्गलिक हैं ॥४५७॥
इस प्रकार अनादि काल से चला आया समस्त जीवादि वस्तु समुदाय निश्चय और व्यवहार नय से जो जैसा माना गया है वह वैसा ही है, ऐसी बुद्धि का होना आस्तिक्य है ॥४५८॥
जो सम्यक्त्व का अविनाभावी है और जिसका स्वानुभूति एक लक्षण है वह सम्यक्‌ आस्तिक्य है और इससे विपरीत मिथ्या आस्तिक्य है ॥४५९॥