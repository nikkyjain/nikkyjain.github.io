जो गुण पर्याय वाला द्रव्य है वही व्ययादि से युक्त सत्‌ है यह तो कहा । अब अनेकान्त ज्ञान की शुद्धि के लिये वस्तु के स्वरूप का विशेष विचार करते हैं -- कथंचित्‌ है और कथंचित्‌ नहीं है, कथंचित्‌ नित्य है और कथंचित्‌ अनित्य है, कथंचित्‌ अनेक है और कथंचित्‌ एक है, कथंचित्‌ वह है और कथंचित्‌ वह नहीं है इस प्रकार इन चार युगलों के द्वारा ही मानों वस्तु गुम्फित हो रही है ।
खुलासा इस प्रकार है -- 'जो है वह नहीं भी है' इत्यादि वे चारों युगल द्रव्य, क्षेत्र, काल और भाव की अपेक्षा से घटित होते हैं ।