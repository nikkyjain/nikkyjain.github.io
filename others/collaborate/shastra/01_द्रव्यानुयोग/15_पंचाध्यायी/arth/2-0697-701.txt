इन आचार्य, उपाध्याय और साथु के कषायों का कोई भी मन्दादि उदय नियत नहीं है । युक्ति, स्वानुभव और आगम से तो यही ज्ञात होता है  कि इनके कैसे भी अंशो  का उदय होता है ॥६०७॥ आचार्य, उपाध्याय और  साधु इनमें से प्रत्येक के अनेक भेद हैं जो पृथक-पृथक  एक-एक के जघन्य, मध्यम और उत्कृष्ट भावों की अपेक्षा से प्राप्त होते हैं ॥६०८॥ कोई आचार्य  कदाचित  उत्कृष्ट विशुद्धि को प्राप्त होकर फिर मध्यम या जघन्य  विशुद्धि  को प्राप्त होता है ॥६०९॥ नाना अविभाग प्रतिच्छेदों को लिये हुए प्रति-समय उदय में आने वाले  संज्वलन-कषाय  के देशघाती स्पर्धक ही इसका कारण हैं, धर्म  का आदेश या उपदेश आदि रूप बाह्य-क्रिया इसका कारण नहीं है ॥७००॥ जिस परिपाटी से आचार्यों के भेद बतलाय हैं इसी परिपाटी से उपाध्याय और साधुओं के भेद भी घटित कर लेने चाहिये क्‍योंकि युक्ति से विचार करने पर आचार्य से इनमें अन्तरंग में और कोई विशेषता शेष नहीं रहती; वे तीनों समान हैं ॥७०१॥