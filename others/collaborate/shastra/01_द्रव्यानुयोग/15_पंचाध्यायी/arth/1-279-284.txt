भाव नाम परिणाम का है । तत्त्व का जो स्वरूप है वही उसका भाव है । अथवा शक्तियों का समुदाय भी भाव कहलाता है । अथवा भाव से पदार्थ के सर्वस्वसार का ग्रहण किया जाता है ।
विभाग करने पर उसके सामान्य और विशेष ऐसे दो भेद होते हैं । इनमें से जो विवक्षित होता है वह मुख्य हो जाता है अत: वह स्वभाव कहलाता है । तथा जो अविवक्षित होता है वह गौण हो जाता है, अतः वह परभाव कहलाता है ।
इन दोनों भेदों में से सामान्य भाव विधिरूप है जो शुद्ध, प्रतिषेधक और निरपेक्ष होता है । तथा विशेष भाव प्रतिषेधरूप है जो प्रतिषेध्य, सांश और सापेक्ष होता है ।
आशय यह है कि जब तक सत्‌ में अंश-कल्पना नहीं की जाती है तब तक वह सामान्य कहा जाता है और जब उसका द्रव्यादिरूप से विभाग कर दिया जाता है तब वह विशेष कहा जाता है ।
इसलिये ऐसा मानने में कोई आपत्ति नहीं कि जिस समय  सत्‌ सामान्यरूप से है उस समय वह शेष विशेषों की विवक्षा नहीं होने से उसरूप से नहीं है ।
अथवा जिस समय ये सब पदार्थ विशेष रूप से विवक्षित होने के कारण उसरूप से हैं उस समय सामान्य की विवक्षा नहीं होने से वे उसरूप से नहीं हैं ।