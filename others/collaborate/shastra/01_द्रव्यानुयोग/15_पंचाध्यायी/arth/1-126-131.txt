यह कहना ठीक नहीं है, क्‍योंकि ऐसा लक्षण मानने से गुणों में क्षणिकता की आपत्ति प्राप्त होती है । और वह क्षणिकपना प्रत्यभिज्ञान का विरोधी है क्‍योंकि वह प्रत्यक्ष प्रमाण से बाघा जाता है ।
दूसरे इस मान्याता के अनुसार द्रव्य में एक समय में एक ही गुण होगा और उसके नाश होने के बाद उसमें कोई दूसरा गुण उत्पन्न होगा । एक साथ उसमें अनेक गुण नहीं पाये जायंगे । 
परंतु ऐसा मानना ठीक नहीं है, क्योंकि यह पक्ष प्रमाण और दृष्टान्त दोनों से बाधित है । जैसे कि आम के फल में एक साथ वर्णादि अनेक गुण पाये जाते हैं ।
अब यदि इन दोषों के भय से तुम्हारा यह मत हो कि गुण नित्य और परिणामी हैं तो फिर इनमें एक साथ उत्पादादि त्रय होते हैं ऐसा क्‍यों नहीं मान लेते हो ।
और शंकाकार द्वारा पहले जो यह कहा गया था कि केवल प्रदेश ही द्रव्य कहलाते हैं सो उन प्रदेशों में जो प्रदेशत्त्व नामक शक्ति विशेष है सो वह भी एक गुण है ।
इसलिये पूर्वाचार्यों ने जो गुणों के समुदाय को द्रव्य कहा है वह ठीक ही कहा है । इसका सारांश यह है कि यदि देश अर्थात्‌ द्रव्य का विभाग किया जाय तो गुण ही प्रतीत होंगे ।