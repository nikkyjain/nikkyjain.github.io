जीव का एक अज्ञानभाव है जो स्पष्टतः औदयिक है, क्‍योंकि वह ज्ञानावरण कर्म  के उदय से होता है  ॥१०९९॥ जीव का अपने स्वरूप का और दूसरे अपूर्व अर्थों का अवभासक एक ज्ञान गुण है । वह ज्ञानावरण कर्म  के उदय से या तो मूर्छित शरीरवाला है या मृत शरीर जैसा है ॥११००॥ यद्यपि यह भाव औदयिक  अवश्य है तथापि वह ज्ञानावर्णादि कर्मों के बन्ध कार्य  का हेतु नहीं है ॥११०१॥ यह संक्‍लेश रूप भी नहीं है जिससे कि वह बन्ध का कारण हो । किन्तु जो क्लेश  दुःख की मूर्ति  है उसके सम्बन्ध से यह अवश्य ही क्लेशवाला हो रहा है  ॥११०२॥ यह अज्ञानभाव स्वभाव से दुःख की मूर्ति है, क्योंकि कर्मों का उदय वज्र  के आघात के समान माना गया है ॥११०३॥