किसी भव्य द्वारा गुण का क्‍या रवरूप है ऐसा प्रश्न करने पर आचार्य ने भले प्रकार से जानकर उदाहरण सहित गुणों का लक्षण कहा ॥१०३॥
जो द्रव्य के आश्रय से रहते हैं और स्वयं अन्य विशेषों से रहित हैं ऐसे जितने भी विशेष हैं वे सब गुण कहलाते हैं क्योंकि इनके द्वारा वस्तु हथेली पर रखी हुई के समान स्पष्ट प्रतीत होती है ॥१०४॥
इसका स्पष्टार्थ यह है कि द्रव्य के सभी प्रदेशों में साथ-साथ रहनेवाले और ज्ञान के द्वारा विभाग करके क्रम से एक पंक्ति में स्थापित किये गये जितने भी विशेष हैं वे सब गुण जानने चाहिये ॥१०५॥
जैसे कि सब तन्तुओं में साथ-साथ रहनेवाले ओर बुद्धि के द्वारा विभाग करके क्रम से एक पंक्ति में स्थापित किये गये जितने भी शुक्ल आदि विशेष प्राप्त होते हैं, वे सब गुण जानने चाहिये ॥१०६॥
गुणों की नित्यता और अनित्यता के विषय में सहमत न होने के कारण वादी लोग आपस में प्राय: कर बहुत विवाद करते हैं, इसलिये यहां पर उनकी नित्यानित्यता का विचार करना आवश्यक है ॥१०७॥
इस विषय में जैनों का यह मत है कि -- जैसे द्रव्य नित्यानित्यात्मक है वैसे ही गुण भी द्रव्य से अभिन्‍न होने के कारण नित्यानित्य होते हैं ॥१०८॥
इसका खुलासा यह है कि अपने स्वभाव का नाश न होने के कारण गुण नित्य हैं और इसकी सिद्धि प्रत्यभिज्ञान से होती है । प्रकृत में प्रत्यभिज्ञान का लक्षण है जैसे 'वही यह है' ॥१०९॥
उदाहरणार्थ -- जो ज्ञान पहले घट के आकार रूप से परिणमन कर रहा था वह यद्यपि पट के आकाररूप से बदल जाता है, तो क्या यहां ज्ञानत्व नष्ट हो जाता है ? यदि कहा जाय कि ऐसा होने पर भी ज्ञानत्व नष्ट नहीं होता है तो फिर वह नित्य क्यों न सिद्ध होगा ? ॥११०॥
या जैसे आम्रफल में रंग परिणमन करता हुआ हरे से पीला हो जाता है, तो क्या इससे वर्णसामान्य का नाश हो जाता है ? इसलिये वह नित्य है ॥१११॥
तथा जैसे वस्तु परिणमनशील है वैसे ही गुण भी परिणमनशील हैं इसलिये गुणों में उत्पाद और व्यय ये दोनों होते हैं ॥११२॥
क्योंकि जैसे ज्ञान यह गुण सामान्यरूप से नित्य है वैसे ही वह घट को छोड़कर पट को जानता हुआ नष्टोत्पन्न (अनित्य) भी है ॥११३॥
उदाहरणार्थ -- रूप नाम का गुण आम्नफल में भी सामान्य वर्ण की अपेक्षा नित्य है फिर भी वह हरे से पीला हो जाता है इसलिये अनित्य भी है ॥११४॥