प्रकृत में गुणों को लक्ष्य करके आगम के अनुसार उनका लक्षण कहा । अब यहाँ पर्यायों को लक्ष्य करके उनका लक्षण कहते हैं ।
जो क्रमवर्ती, अनित्य, व्यतिरेकी, उत्पाद-व्ययरूप और कथञ्चित् ध्रौव्यात्मक होती हैं, वे पर्याय कहलाती हैं । उनमें से पर्यायों का व्यतिरेकीपना तो प्राय: पहले ही भले प्रकार से बतलाया जा चुका है । अब शेष विशेषताओं को यहाँ क्रम से शक्त्यनुसार बतलाते हैं ।
'क्रम' धातु है जो पाद विक्षेप अर्थ में प्रसिद्ध है । अपने अर्थ के अनुसार क्रम यह उसी का रूप है ।
यतः क्रम से जो वर्णन करें अथवा क्रम रूप से होने का जिनका स्वभाव है या क्रम ही जिनमें होता रहे अतः पर्यायें सार्थकरूप से क्रमवर्ती कहलाती है ।
आशय यह है कि पहले एक पर्याय का नाश करके एक अन्य पर्याय उत्पन्न होती है । फिर उसका नाश हो जाने पर दूसरी पर्याय उत्पन्न होती है । यद्यपि पर्यायों का ऐसा क्रम चलता रहता है तथापि यह अपने द्रव्य के अनुसार ही होता है ।