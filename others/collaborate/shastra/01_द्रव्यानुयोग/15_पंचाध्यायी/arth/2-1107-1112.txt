यह बात ठीक है  कि जीव का ज्ञानादि गुणों के समान एक सुख-गुण भी है और वह विकृत होकर दुःखरूप होता है जो आठों कर्मों के उदय से होता है ॥११०६-११०७॥ सभी कर्मों की उदयरूप शक्ति दो प्रकार की  है -- एक सामान्यरूप और दूसरी विशेषरूप, क्‍योंकि कर्मों की फलदान शक्ति दो प्रकार की होती है ॥११९०८॥ सामान्यरूप शक्ति सभी कर्मों की एक लक्षणवाली है -- यथा, सम्पूर्ण कर्मों का उदयागत रस जीव की आकुलता का कारण है ॥११०९॥ यह बात असिद्ध भी नहीं है, किन्तु दृष्टान्त से इसका समर्थन होता है । हम  देखते हैं कि विष के खाने से दुःख और प्राणों का घात -- ये दो कार्य होते हैं ॥१११०॥ आठों कर्म एक सुख गुण के विपक्षी हैं । इसीलिये प्रथक्‌ रूप से कोई एक कर्म उसका विपक्षी नहीं माना गया है ॥११११॥ यदि  कहा  जाय कि एक वेदनीय कर्म उसका विपक्षी है सो यह बात नहीं है, क्‍योंकि परमागम् के अनुसार यह अघातिरूप से प्रसिद्ध है । मात्र वह  इसका विपक्षी नहीं हो सकता ॥१११२॥