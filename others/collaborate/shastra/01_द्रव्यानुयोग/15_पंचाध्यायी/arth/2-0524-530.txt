शरीर में बातादि मलों के कुपित होने से जो बाधा उत्पन्न होती है वह वेदना कहलाती है । इस वेदना के पहले ही शरीर में कम्प होने लगता है । अथवा मोहवश यह जीव विलाप करने लगता है । इसी का नाम वेदना भय है ॥५२४॥
मैं नीरोग हो जाऊं, मुझे वेदना कभी भी न हो इस प्रकार की मूर्च्छा का होना या इस प्रकार बार-बार चिन्तवन करना ही वेदना भय है ॥५२५॥
वह वेदना भय मिथ्यादर्शन के कारण निरोग आत्मा का ज्ञान न होने से मिथ्यादृष्टि जीव के नियम से होता है । किन्तु ज्ञानी जीव के वह कभी भी नहीं पाया जाता ॥५२६॥
ज्ञानी जीव विचार करता है कि आत्मा चैतन्यमात्र का स्थान है जो पुद्गल से भिन्न हैं इसलिये जब कि मुझे व्याधि ही नहीं तब भय कैसे हो सकता है । जितनी भी व्याधियां हैं वे सब शरीर में ही होती हैं, अमूर्त आत्मा में नहीं ॥५२७॥
जैसे प्रदीप्र हुई अग्नि झोपड़ी को जलाती है किन्तु झोपड़ी के आकार रूप से स्थित हुए आकाश को नहीं जलाती यह प्रत्यक्ष दिखाई देता है वैसे ही व्याधि शरीर में होती है आत्मा में नहीं यह भी अनुभव-सिद्ध है ॥५२८॥
उसका स्पर्शन आदि इन्द्रियों के वर्तमान कालीन और भविष्यत्‌ कालीन विषयों में आदर नहीं है वही वास्तव में वेदना भय से निर्भीक है ॥५२९॥