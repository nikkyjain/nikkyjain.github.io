यह ठीक है कि दोनों ही चारित्र-मोहनीय के कार्य हैं, क्‍योंकि एक चारित्र-मोहनीय के उदय से असंयम-भाव और कषाय होते हैं ॥११२२॥ चारित्र-मोहनीय के उदय से क्रोधादि सोलह कषाय और नौ नोकषाय होते हैं । इससे न न्यून होते हैं और न अधिक होते हैं ॥११२३॥ अनन्तानुबन्धी के उदय से सम्यक्त्व की हानि  होती है, अप्रत्याख्यानावरण के उदय से संयतासंयत भाव की हानि होती है, प्रत्याख्यानावरण कषाय के उदय से संयम की हानि होती है और संज्वलन और नोकषाय के उदय से यथाख्यात-संयम की हानि होती  है ॥११२४-११२५॥ यह कषाय और नोकषाय तथा संयतभाव और असंयतभाव इन दोनों के कार्य-कारणभाव का पूरा खुलासा है ॥११२६॥ किन्तु चारित्र-मोहनीय में शक्ति-भेद होने से भेद का  सिद्ध करना असिद्ध नहीं है । जिस प्रकार विष सामान्य एक होकर भी वह विष, हालाहल इत्यादि रूप से अनेक प्रकार का होता है, उसी प्रकार यहाँ भी जानना चाहिये ॥११२७॥ चारित्रमोहनीय में दो शक्ति निसर्ग से हैं एक असंयतत्वरूप और दूसरी कषायरूप ॥११२८॥