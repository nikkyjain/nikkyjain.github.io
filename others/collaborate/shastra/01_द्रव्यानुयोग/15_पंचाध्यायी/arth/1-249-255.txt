ऐसा कहना ठीक नहीं है, क्योंकि उत्पाद, व्यय और ध्रौव्य इन तीनों का परस्पर में अविनाभाव सम्बन्ध है । कारण कि एक के बिना बाकी के दो नहीं हो सकते हैं ।
इसी प्रकार इन तीनों में से किन्हीं दो के बिना कोई एक भी नहीं हो सकता है, इसलिए वस्तु की सिद्धि के लिये इन तीनों का एक साथ मानना आवश्यक है ।
खुलासा इस प्रकार है कि व्यय बिना उत्पाद के नहीं हो सकता है, क्‍योंकि अभाव नियम से भावपूर्वक ही होता है ।
इसी प्रकार उत्पाद भी बिना व्यय के नहीं हो सकता है क्योंकि एक तो ऐसा ही अनुभव में आता है और दूसरे उत्पाद रूप भाव व्ययरूप अभाव से ही कृतार्थ होता है ।
यदि कहा जाय कि उत्पाद और व्यय ध्रौव्य के बिना हो जायेंगे सो ऐसी बात भी नहीं है, क्योंकि वस्तु के सद्भाव में ही उसके आश्रय से भाव और अभाव घटित किये जा सकते हैं ।
इसी प्रकार उत्पाद और व्यय के बिना ध्रौव्य भी नियम से नहीं हो सकता है, क्योंकि विशेष के अभाव में सामान्य सत्‌ भी नहीं पाया जाता है ।
यहां उत्पाद आदिक तीन की व्यवस्था इस प्रकार साध लेना चाहिए अन्य प्रकार से नहीं, क्योंकि जो अन्य का निन्हव करता है वह अपना भी घातक हो जाता है ।