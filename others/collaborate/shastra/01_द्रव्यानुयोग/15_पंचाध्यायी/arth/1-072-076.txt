जिसमें गुण पर्याय पाये जाय, वह द्रव्य है । यह द्रव्य का लक्षण अच्छी तरह सिद्ध है । इस लक्षण में किसी प्रकार का विरोध नहीं आता है । 'गुण पर्याय जिसमें पाये जाये वह द्रव्य है' इस वाक्य का स्पष्ट अर्थ यह है कि गुण और पर्यायों का समुदाय ही द्रव्य है ।
कोई-कोई बुद्धिधारी 'गुण समुदाय ही द्रव्य है' ऐसा भी द्रव्य का लक्षण कहते हैं । कोई विशेष अनुभवी वृद्ध पुरुष समान रीति (साथ-साथ) से होनेवाली गुणों की पर्यायों को ही द्रव्य का लक्षण बतलाते हैं ।
उपर्युक्त कथन का यह अभिप्राय है कि जो देश हैं, उन देशों में रहने वाले जो गुण हैं तथा उन गुणों के जो अंश हैं उन तीनों की ही एक आलाप (एक शब्द द्वारा) से द्रव्य संज्ञा है ।
ऐसा नहीं है कि द्रव्य कोई जुदा पदार्थ हो, गुण कोई जुदा पदार्थ हो, प्रदेश जुदा पदार्थ हो, उनके अंश कोई जुदा पदार्थ हो, और उन सबके मिलाप से द्रव्य कहलाता हो ।
अथवा ऐसा भी नहीं है कि जिस प्रकार भित्ति में चित्र खिंचा रहता है अर्थात्‌ जैसे भीति में चित्र होता है वह भित्ति में रहता है परन्तु भित्ति से जुदा पदार्थ है उसी प्रकार द्रव्य में प्रदेश, गुण, अंश रहते हैं और समवाय सम्बन्ध से उनका आश्रय द्रव्य है ।


