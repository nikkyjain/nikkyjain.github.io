इसी से पू्वाचार्यों ने सूत्र में यह कहा है कि तत्त्व वचन के अगोचर है और बारह अंग तथा अंगबाह्यरूप श्रुत स्‍थूल अर्थ को विषय  करता है ॥६१६॥ सम्पूर्ण कर्मों के क्षय से सिद्ध  के ये आठ गुण होते  हैं; क्षायिक ज्ञान, क्षायिक दर्शन, अतीन्द्रिय सुख और आत्म से उत्पन्न होने वाला  वीर्य  ये चार अनन्त चतुष्टय होते  हैं । इनके सिवा  सम्यकत्व, सूक्ष्मत्व, अव्याबाध और अगुरुलघु ये चार गुण और  होते हैं ॥६१७-६१८॥ इस प्रकार जो ज्ञानादि अनन्त धर्मों से युक्त है, आठ कर्मों से रहित है, मुक्त है  और अठारह दोषों से रहित है वही  देव सेवनीय है  अन्य नहीं ॥६१९॥ वास्तव में वही देव सच्चा गुरु है, वही  मोक्ष-मार्ग का उपदेशक है, वही भगवान है और वही मोक्ष-मार्ग का साक्षात् नेता है ॥६२०॥