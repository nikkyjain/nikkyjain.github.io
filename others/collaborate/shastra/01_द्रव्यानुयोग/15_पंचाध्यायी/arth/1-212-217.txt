ऐसा मानना ठीक नहीं हैं, क्‍योंकि यह दृष्टान्त प्रकत अर्थ का ही बाधक है और शंकाकार के द्वारा नहीं कहे गये प्रकत अर्थ के विपक्षभूत अर्थ का साधक है (वह शंकाकार के पक्ष का बाघक तो है ही साथ ही सिद्धान्त पक्ष का साधक भी है) ।
वह विपक्षभूत अर्थ का किस प्रकार साधक है यह बतलाते हैं -- जिस प्रकार तरंगमालाओं से व्याप्त समुद्र एक ही है । उसी प्रकार किसी भी गुण की पर्यायों से सत् सर्वथा भिन्न नहीं है किन्तु जो समुद्र है वे ही तरंगमालाएं हैं क्योंकि वह समुद्र स्वयं ही तरंगरूप से परिणमन करता है।
इसलिये स्वयं सत् ही उत्पाद है, स्वयं सत्‌ ही ध्रौव्य है और स्वयं सत्‌ ही व्यय है । सत् से भिन्न न उत्पाद है, न व्यय है और न ध्रौव्य है ।
अथवा शुद्धनय से न उत्पाद है, न व्यय है, न ध्रौव्य है, न गुण है और न पर्याय है किन्तु केवल एक सत्‌ है ।
सारांश यह है कि यदि भेद विवक्षित होता है तब तो उत्पाद, व्यय और ध्रौव्य ये तीनों ही प्रथक्‌-प्रथक् प्रतीत होने लगते हैं और यदि मूछ में भेद ही विवक्षित नहीं रहता है तो वे तीनों ही प्रतीत नहीं होते हैं ।