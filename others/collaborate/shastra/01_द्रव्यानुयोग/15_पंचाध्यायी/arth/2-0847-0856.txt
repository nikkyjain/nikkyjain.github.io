यह कहना ठीक है  कि हेतु के विपक्ष में रहने से व्यभिचार दोष आता है  किन्तु यहाँ पर अन्यात्मा के सिवा केवल स्वात्मा  में ही ज्ञानचेतना मानी गई है  इसलिये व्यभिचार दोष नहीं आता। ज्ञानचेतना के विषय में ऐसा नियम है कि वह सब सम्यग्दृष्टि जीवों के धारा प्रवाह रूप से अथवा अखण्ड एक धारारूप से सदा पाई जाती है ॥८४६-८४८॥ इसका कारण यह  है कि सम्यक्त्व के साथ ,अन्वय होने  के कारण समीचीन ज्ञानचेतनालब्धि अपने आवरण कर्म  के अभाव से वहाँ सदा पाई जाती है ॥८४९॥ यह ज्ञान चेतना उपयोग सहित कदाचित्‌ ही होती है, परन्तु उपयोग और लब्धि की समव्याप्ति नहीं होने से यह लब्धिरूप ज्ञानचेतना का विनाश करने में समर्थ  नहीं है ॥८५०॥ यहाँ पर लब्धि और उपयोग में विषम व्याप्ति है , क्योंकि लब्धि की क्षति होने से उपयोग की क्षति नियम से हो  जाती है ॥८५१॥ किन्तु उपयोग का अभाव होने से लब्धि की क्षति होती भी है और  नहीं भी होती है, क्योंकि लब्धि की ही सम्यग्दर्शन के साथ व्याप्ति है उपयोग की नहीं ॥८५२॥ इसलिये जिनागम से यह बात सिद्ध हुई कि सम्यक्त्व के होने पर स्वानुभूत्यावरण कर्म  का क्षयोपशम अवश्य  हो जाता है और सम्यक्त्व के अभाव में उसका क्षयोपशम नहीं होता ॥८५३॥ किन्तु तब कर्मफल चेतना या कर्मचेतना होती है यह बात प्रमाण से सर्वथा सिद्ध है, क्‍योंकि प्रत्यक्ष प्रमाण सब प्रमाणों में बलवान है ॥८५४॥ इतना कहने से यह सिद्ध होता है कि उक्त लक्षणवाली जो लब्धि है वह उपयोगरूप नहीं होने के कारण स्वतः निर्विकल्प है ॥८५५॥ और शुद्ध स्वात्मोपयोगरूप जो ज्ञान चेतना है  वह भी वास्तव में अर्थ संक्रान्ति से रहित होने के कारण स्वयं निर्विकल्प है ॥८५६॥