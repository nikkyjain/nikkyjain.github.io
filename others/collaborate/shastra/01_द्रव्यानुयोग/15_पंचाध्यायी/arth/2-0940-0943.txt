प्रत्येक जीव अनन्त धर्म वाला कहा गया है, क्योंकि जितना भी पदार्थ समूह है वह सब अनन्तगुणात्मक है ॥९४०॥ यद्यपि आगे युक्ति, स्वानुभव और आगमसे साध्यभूत जीव का विचार करने वाले हैं तथापि इसकी परीक्षा करनेवालों को विशेष चिन्ह द्वारा इसे जानना चाहिये ॥९४१॥ यथा- जीव के चारित्र, दर्शन, सुख, ज्ञान और सम्यक्त्व ये स्पष्टतः विशेष गुण हैं ॥९४२॥ और वीर्य, सूक्ष्मत्व, अवगाहनत्व, अव्याबाध और अगुरुलघु  ये जीव के सामान्य गुण हैं ॥९४३॥