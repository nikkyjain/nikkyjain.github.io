यह कहना ठीक नहीं है, क्योंकि गुणत्व धर्म की अपेक्षा यद्यपि सब गुण गुण हैं तो भी उनमें विशेषता है । जैसे उनमें कोई चेतन गुण हैं और कोई अचेतन गुण हैं; वैसे ही वे क्रियावती शक्ति और भाववती शक्ति के भेद से भी दो प्रकार के हैं ।
उनमें से प्रदेश को या देश परिस्पन्द को क्रिया कहते हैं और शक्ति विशेष को या अविभाग प्रतिच्छेदों के द्वारा होनेवाले उनके परिणाम को भाव कहते हैं ।
इसलिये जितने देश रूप अवयव होते हैं, उतने द्रव्य पर्याय कहलाते हैं और जितने गुणांश होते हैं, उतने गुण-पर्याय कहे जाते हैं ।
इसलिये पहले जो यह कहा गया है कि गुणों में उत्पाद, व्यय और धौव्य ये तोनों होते हैं सो देश परिस्पंद प्रदेशों के आश्रित होने से यहां प्रदेश को भी क्रिया कहा गया है । यह सब कथन प्रत्यक्ष आदि प्रमाणों के द्वारा सिद्ध होने से निर्दोष है ।
अब यहाँ पर दूसरे शब्दों में गुण का लक्षण कहते हैं । जैसे कि आत्मा, चिदात्मा और ज्ञानात्मा ये तीनों पर्याय-वाचक शब्द हैं वैसे ही यह दूसरे शब्दों में कहा जाने वाला गुण का लक्षण भी उसी अर्थ को व्यक्त करता है जिसका कि पहले कथन कर आये हैं ।
गुण का वह लक्षण दुसरे शब्दों में इस प्रकार है कि -- गुण, सहभू, अन्वयी और अर्थ ये सब शब्द एकार्थक हैं अर्थात्‌ ये एक अर्थ के वाचक हैं ।
सह, सार्धं और समं इन तीनों शब्दों का अर्थ एक ही है, इसलिये उक्त शब्दों में से सहभू शब्द का व्युत्पत्ति अर्थ 'जो एक साथ हैं' है । तात्पर्य यह है कि गुण युगपत्‌ हैं पर्यायों के समान क्रम-क्रम से अर्थात्‌ एक के बाद दूसरा इत्यादि क्रम से नहीं होते हैं ।