जो धर्मात्मा पुरुष को नीच स्थान से उठाकर उच्च  स्थान में धरता है वह धर्म है । यहाँ संसार नीच-स्थान है  और उसका नाश रूप मोक्ष उच्च-स्थान है ॥७१५॥ वह धर्म सम्यग्दर्शन, सम्यग्ज्ञान  और  सम्यक्चारित्र इन तीनरूप है । उन तीनों में से सम्यग्दर्शन  इन दोनों के समीचीनपने का एकमात्र कारण है ॥७१६॥ इसलिये गृहस्थ-धर्म या मुनिधर्म जो भी धर्म है वह सम्यग्दर्शन पूर्वक होने से ही धर्म है । सम्यग्दर्शन के बिना कहीं भी धर्म नहीं ॥७१७॥ फिर भी रूढि से शरीर और वचन की शुभ फल देनेवाली क्रिया को धर्म कहते हैं या शरीर और वचन की शुभ-क्रिया के साथ जो अनुकूल मन की प्रवृत्ति होती है उसे धर्म कहते हैं ॥७१८॥ संपूर्ण गृहस्थ और मुनियों के भेद से वह क्रिया दो प्रकार की है क्योंकि क्रिया के भेद से ही धर्म में भेद होता है ॥७१९॥ इन दोनों में से जो हिंसा, झूठ, चोरी, कुशील  और समस्त परिग्रह इनसे एकदेश विरति है वह ग्रहस्थों का अणुव्रत  कहा गया है ॥७२०॥ और  इन हिंसादिक का सर्वदेश त्याग महाव्रत  कहा गया है । इस मुनि व्रत  को गृहस्थ धारण नहीं कर सकते ॥७२१॥ जिस प्रकार ग्रहस्थों के मूलगुण और उत्तरगुण एकदेश होते हैं, उस प्रकार मुनियों के नहीं होते । किन्तु उनके वे सर्व-देश होते हैं ॥७२२॥