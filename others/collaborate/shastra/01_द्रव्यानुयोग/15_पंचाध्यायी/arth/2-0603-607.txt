रागादि का पाया जाना, यह दोष है और ज्ञानावरणादि ये कर्म  हैं; जिनके इन दोनों का सर्वथा अभाव हो गया है वह देव कहा जाता है ॥६०३॥ उसके केवल-ज्ञान , क्षायिक-दर्शन , क्षायिक-सुख और  क्षायिक-वीर्य  यह सुविख्यात अनन्त चतुष्टय होता है ॥६०४॥ द्रव्यार्थिक नय की अपेक्षा वह देव एक है, अवस्था विशेष की अपेक्षा दो प्रकार का है, संज्ञावाचक शब्दों की अपेक्षा संख्यात प्रकार का है और गुणों की अपेक्षा अनन्त प्रकार का है ॥६०५॥ शुद्धोपलब्धिरूप द्रव्यार्थिक  नय की अपेक्षा से वह देव एक प्रकार का माना गया है और पर्यायार्थिक नय की अपेक्षा से अरहन्त और सिद्ध इस तरह दो प्रकार का माना गया है ॥६०६॥ जो दिव्य औदारिक देह में स्थित है; चारों घातिया कर्मों  से रहित है; ज्ञान, दर्शन, वीर्य और सुख से परिपूर्ण है और धर्म का उपदेश  देने वाला है वह अरिहंत  देव है ॥६०७॥