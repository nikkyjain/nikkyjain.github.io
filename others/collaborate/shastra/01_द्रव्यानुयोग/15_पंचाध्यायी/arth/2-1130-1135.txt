यह बात ठीक है  कि जहाँ पर जिसकी भिन्न जातिवाली कार्मण वर्गणाएँ होती हैं, वहीं पर ही आलाप की अपेक्षा उतनी संख्या मानी जाती है और कहीं नहीं ॥११३०॥ पर यहाँ पर उस जाति की प्रथक्‌ रूप से वे कार्मण वर्गणाएँ नहीं हैं किन्तु  शक्ति विशेष अवश्य है  सो वह भी जात्यन्तररूप है ॥११३१॥ प्रकृत में कलुषता का नाम कषाय है । यह उसका स्वलक्षण है और जीव के व्रत  के अभावरूप जो भाव होता है  वह असंयम माना गया है ॥११३२॥ इन दोनों असंयम और कषाय का हेतु  दो शक्तियों को घारण करनेवाला एक चारित्र-मोहनीय कर्म  है अन्य कर्म इसका थोड़ा भी कारण नहीं है ॥११३३॥ युगपत्‌ दो प्रकार की शक्ति को धारण करनेवाले इस चारित्र-मोहनीय कर्म  के उदय से ये दोनों कषाय और असंयम-भाव एक साथ होते हैं ॥११३४॥ इस विषय में अनन्तानुबन्धी कर्म  ही दृष्टान्तरूप में उपस्थित किया जा सकता है, क्योंकि यह सम्यक्त्व और चारित्र इन दो को घात  करने वाली दो शक्तियों से युक्त है ॥११३५॥