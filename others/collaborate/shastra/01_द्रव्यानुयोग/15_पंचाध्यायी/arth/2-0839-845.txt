जो क्षायोपशमिक ज्ञान किसी एक विषय में निरन्तर रहता है वह यद्यपि ध्यान कहलाता है तथापि इसमें भी वास्तव में क्रम ही पाया जाता है अक्रम नहीं ॥८३९॥ वह ध्यानरूप एकाग्रता के कारण एकसा प्रतीत होता है  पर है वास्तव में यह पुनः पुनः प्रवृत्ति रूप और क्रमवर्ती ॥८४०॥ इस क्षायोपशमिक ज्ञान में क्रमपने की सिद्धि करने में अर्थ से अर्थान्तराकार होना ही केवल हेतु नहीं है किन्तु उसी एक अर्थ  में क्रम से पुनः पुनः प्रवृत्ति करना भी उसकी सिद्धि में हेतु है ॥८४१॥ ध्यानरूप ज्ञान का यह लक्षण क्षायिक अतीन्द्रिय ज्ञान में अतिव्याप्त हो जाता है ऐसा तर्क भी यहाँ नहीं करना चाहिये, क्योकि यद्यपि क्षायिक ज्ञान परिणामी है तथापि उसकी पुनः पुनः प्रवृत्ति सम्भव नहीं है ॥८४२॥ इसलिये यह सिद्ध हुआ कि छद्मस्थ जीवों के चारों ही ज्ञान नियम से क्रमवर्ती हैं और इसलिये वे संक्रमण रूप हैं ॥८४३॥ जिसका मुख्य लक्षण संक्रान्ति कहा है  ऐसी यह क्षायोपशमिक ज्ञान-शक्ति किसी प्रकार भी दोष पैदा करने में समर्थ नहीं है । कारण कि यद्यपि यह वैभाविक है तथापि ज्ञान-शक्ति के समान यह भी एक शक्ति है ॥८४४॥ 'वह क्षायोपशमिक ज्ञान, ज्ञान-चेतना का तो बाधक होगा ही' यदि कोई ऐसा कहे सो यह कहना भी युक्त नहीं है, क्योंकि ज्ञान की पर्याय ज्ञानरूप ही होती है  इसलिये उसका भेद ज्ञान-चेतना का शत्रु  नहीं हो सकता ॥८४५॥