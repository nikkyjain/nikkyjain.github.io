सम्यग्दृष्टियों के वैषयिक सुख में रागभाव नहीं होता है, क्योंकि राग अज्ञानभाव है । वह मिथ्यादृष्टि के नियम से होता है ॥२५९॥ सम्यग्दृष्टि के तो सम्यग्दर्शन होता है जो आत्मा की अत्यन्त भिन्न अवस्था है, अतः उसकी सामान्य मनुष्यों की तरह क्रिया मात्र में अभिलाषा नहीं होती ॥२६०॥
जिस प्रकार प्राणी मात्र के अनुभूत रोग में उपेक्षा भाव होता है उसी प्रकार सम्यग्दृष्टि के सब प्रकार के भोगों में उपेक्षा भाव होता है । उसके अवस्था का ऐसा परिणमन स्वभाव से होता है ॥२६१॥
ज्ञानी पुरुष हेय पदार्थ को जानकर तदनन्तर उसका त्याग करता है, भले ही ऐसी रूढ़ि होओ, परन्तु सच तो यह है कि अवस्था विशेष से संबंध रखनेवाला कोई ऐसा स्वभाव ही इसमें कारण है जिससे उसकी हेय पदार्थ में स्वभावतः प्रवृत्ति हो नहीं होती ॥२६२॥
जब कि हम लोगों के एकदेश राग का अभाव देखा जाता है तो इससे किसी जीव के अभिलाषा का सर्वथा अभाव सिद्ध होता है ॥२६३॥
खुलासा इस प्रकार है कि जब किसी को ज्ञान हो जाता है कि 'यह मेरा नहीं है किन्तु अन्य का है और पर-वस्तु में तृप्त होकर भी कोई तृप्त नहीं होता है', वह उसकी अभिलाषा त्याग देता है ॥२६४॥
जिस प्रकार कोई पराधीन पुरुष अभिलाषा के बिना अनुचित क्रिया को करते हुए भी उस क्रिया का कर्ता नहीं होता है उसी प्रकार प्रकृत में जानना चाहिये ॥२६५॥