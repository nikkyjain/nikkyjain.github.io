यह कहना ठीक है तथापि इस कथन के पहले यदि सर्वथा पद लगा दिया जाय तो वह स्व-पर दोनों का विघातक हो जाता है और यदि उस सब कथन को स्यात्पद से अंकित कर दिया जाय तो वह स्व और पर दोनों का ही उपकारक हो जाता है ॥३३७॥
खुलासा इस प्रकार है कि जैसे सत् स्वतः सिद्ध है वेसे ही वह परिणमनशील भी है। इस प्रकार एक ही सत्‌ दो स्वभाववाला होने से नित्य भी है और अनित्य भी है ॥३३८॥
आशय यह है कि जिस समय केवल वस्तु दृष्टिगत होती है, परिणाम दृष्टिगत नहीं होता है उस समय द्रव्यार्थिक नय की अपेक्षा से वस्तु नित्य प्राप्त होती है, क्‍योंकि वस्तु सामान्य का कभी भी नाश नहीं होता है ॥३३९॥
तथा जिस समय केवल परिणाम दृष्टिगत होता है, वस्तु दृष्टिगत नहीं होती है, उस समय पर्यायार्थिक नय को अपेक्षा वस्तु अनित्य प्राप्त होती है, क्‍योंकि प्रति-समय नूतन पर्याय का उत्पाद और प्राचीन पर्याय का नाश देखा जाता है ॥३४०॥