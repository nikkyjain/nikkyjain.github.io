वास्तव में विकल्प योग संक्रान्ति का नाम है अर्थात्‌ एक ज्ञेय से हट कर दूसरे ज्ञेय से सम्बन्ध  रखनेवाली तदाकार जो ज्ञान की पर्याय होती है उसे विकल्प कहते हैं ॥८३१॥ यह क्षायोपशमिक है । वास्तव में यह इन्द्रिय और पदार्थ के निमित्त से उत्पन्न होता है, क्योंकि जो क्षायिक अतीन्द्रिय ज्ञान है उसमें संक्रान्ति किसी भी हालत में सम्भव नहीं है ॥८३२॥ यद्यपि अपने लक्षण के अनुसार क्षायिक ज्ञान भी विकल्पात्मक है । परन्तु वह  वास्तव में विकल्प के अर्थे से अर्थान्तराकार योग संक्रान्ति रूप लक्षण के अनुसार विकल्पात्मक नहीं है ॥८३३॥ क्षायिक ज्ञान में स्व और अपूर्व अर्थ को विशेषरूप से ग्रहण करना ही  विकल्प का लक्षण है, क्योंकि उसका विषयभूत अर्थ एक है और उसके आकार का नाम ही  सविकल्पता है ॥८३४॥ ऐसा विकल्प अर्थात ज्ञान का स्वलक्षणरूप विकल्प इस अधिकार में थोड़ा भी नहीं लिया गया है । किन्तु योग-संक्रान्तिरूप जो विकल्प है वही यहां पर लिया गया हे ॥८३५॥ इन्द्रियजन्य ज्ञान तो कहीं भी योग-संक्रान्ति के बिना नहीं होता है, क्‍योंकि इसकी प्रतिक्षण एक पदार्थ से दूसरे पदार्थ में संक्रान्ति होती रहती है ॥८३६॥ और यह ज्ञान क्रमवर्ती होता है, अक्रमवर्ती नहीं होता क्योंकि यह एक पदार्थ को छोड़ कर ही दूसरे पदार्थ को विषय करता है ॥८३७॥ यह इस ज्ञान की  आवश्यक वृत्ति है क्‍योंकि इन्द्रिय-ज्ञान की इस वृत्ति के साथ समव्याप्ति होने से यह कथंचित्‌ अभिन्न के समान है । यह वृत्ति इसी ज्ञान में होती है अन्य ज्ञान में नहीं । इसे दूसरे शब्दों में यों कह सकते हैं कि इस ज्ञान में यही वृत्ति होती है, अन्य नहीं ॥८३८॥