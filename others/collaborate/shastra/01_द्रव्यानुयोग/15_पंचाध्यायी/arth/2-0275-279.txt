यद्यपि किसी सम्यग्दृष्टि के कर्म-चेतना और कर्म-फल-चेतना होती है । पर वास्तव में वह ज्ञान-चेतना ही है ॥२७५॥
कर्म-चेतना और कर्म-फल-चेतना का फल बन्ध माना गया है । पर इस सम्यग्दृष्टि के राग का अभाव हो जाने से बन्ध नहीं होता, इसलिये वह ज्ञान-चेतना ही है ॥२७६॥
जिस प्रकार इन्द्रियजन्य सुख और अतीन्द्रिय सुख होता है इसी प्रकार ज्ञान भी दो प्रकार का होता है । इसमें से प्रारम्भ के दो हेय हैं और अन्त के दो उपादेय हैं, (इन्द्रियजन्य सुख और इन्द्रिय जन्य ज्ञान हेय है ओर अतीन्द्रिय सुख ओर अतीन्द्रय ज्ञान उपादेय हैं)  ॥२७७॥
जो ज्ञान पर के निमित्त से होता है, प्रत्येक पदार्थ को क्रम से जानता है, व्याकुल है और मोहयुक्त है वह वास्तव में दुःखरूप और अनर्थकारी ही है ॥२७८॥
व्याकुलता पाई जाने के कारण यह ज्ञान दुःखरूप है यह बात अच्छी तरह से सिद्ध होती है । तथा जाने हुए पदार्थों के सिवा बहुत से पदार्थ शेष रहते हैं जिनके जानने की उत्कट इच्छा आदि देखी जाती है, इसलिये यह ज्ञान व्याकुलतामय है यह, भी सिद्ध होता हे ॥२७९॥