दर्शनमोहनीय के उदयाभाव से प्रशम गुण होता है और उसके निन्‍दा और गर्हा ये बाह्यरूप से अभिव्यंजक हैं ॥४७२॥
वारण करने के लिये कठिन ऐसे रागादि दुष्ट-कर्म के सद्भाव में बन्ध अवश्य होता है जो न तो अपेक्षणीय है और न उपेक्षित भी है इस प्रकार पश्चाताप करना निन्दन है ॥४७३॥
और प्रमाद-रहित होकर शक्त्यनुसार कर्मों का नाश करने के लिये पांच गुरु और अपनी साक्षी पूर्वक रागादि भावों का त्याग करना गर्हा है ॥४७४॥
यतः प्रशम गुण के समान इन दोनों गुणों में कषायों के अनुद्रेक की अपक्षा कोई विशेषता नहीं है; अतः ये दोनों वास्तव में सम्यक्त्व के उपलक्षण हैं यह जो पहले कहा है सो बहुत ही अच्छा कहा है ॥४७५॥
इस प्रकार पहले सम्यक्त्व के जिन गुणों का वर्णन कर आये हैं उनके सिवा शेष कथन आम्नाय के अनुसार परमागम से जान लेना चाहिये, क्‍योंकि आगमरूपी समुद्र के उस पार जाने के लिये हम सरीखे जन कैसे समर्थ हो सकते हैं ॥४७६॥