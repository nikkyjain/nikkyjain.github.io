जीव द्रव्य स्वतः-सिद्ध है । इसकी आदि नहीं है इसीप्रकार अन्त भी नहीं है । यह जीव अमूर्त है, ज्ञान, दर्शन, सुख, वीर्यादिक अनन्त धर्मात्मक है इसीलिये यह नाश-रहित द्रव्य है ।
यह जीव साधारण गुण सहित है और असाधारण गुण सहित भी है । विश्व (जगत्‌) रूप है परन्तु विश्व में ठहरा नहीं है । सबसे उपेक्षा रखनेवाला है, तो भी सबका जाननेवाला है ।
यह जीव असंख्यात प्रदेशवाला है । तथापि अखण्ड द्रव्य है अर्थात्‌ इसके प्रदेश सब अभिन्न हैं तथा सम्पूर्ण दव्यों से यह भिन्न है तथापि उनके बीच में स्थित है ।
शुद्ध नय की अपेक्षा से यह जीव द्रव्य शुद्ध स्वरूप है, एक रूप है, उसमें भेद कल्पना नहीं है, तथापि पर्याय दृष्टि से यह जीव दो प्रकार है एक मुक्त जीव दूसरा अमुक्त जीव ।