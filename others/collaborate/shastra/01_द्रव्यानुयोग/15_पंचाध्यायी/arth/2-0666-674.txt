इस प्रकार अपने लक्षणों से प्रसिद्ध उपाध्याय का स्वरूप कहा । अब साधु के लक्षण का विचार करते हैं जो कि आगम में भली-भांति सिद्ध है ॥६६६॥ मोक्ष का मार्ग सम्यग्दर्शन पूर्वक सम्यक्चारित्र है । जो आत्मसिद्धि के लिये इसका साधन करता है, वह साधु है । यह इसका सार्थक नाम है ॥६६७॥ यह साधु स्वस्थ रहता है इसलिये न तो कुछ कहता है , न हाथ पैर आदि से किसी प्रकार का इशारा करता है  और न मन से ही कुछ विचार करता है। ६६८ । किन्तु वह मुनि केवल शुद्ध  आत्मा में लीन रहता है, अन्तरंग और बहिरंग जल्प से रहित  हो जाता है और  तंरंग रहित समुद्र के समान शान्त रहता है॥६६९॥वह स्वर्ग और मोक्ष के मार्ग का थोड़ा भी न तो  आदेश ही करता है और न उपदेश ही करता है  फिर विपक्ष का तो कर ही  कैसे सकता है ॥६७०॥ वैराग्य  की चरम सीमा को प्राप्त, अधिक प्रभावान्‌, दिगम्बर जन्म के समय जैसा  रूप होता  है वैसे रूप को धारण करनेवाला, दया शील, निर्ग्रन्थ , अन्तरंग  और बहिरंग मोह की गांठ को खोलनेवाला, व्रतों  को जीवन पर्यंत  पालनेवाला, गुणश्रेणिरूप से कर्मों की निर्जरा करनेवाला, तपरूपी किरणों द्वारा तपने से तपस्वी, परीषह और उपसर्ग आदि से अजेय, काम को जीतने वाला, शास्त्रोक्त  विधि  से आहार  लेने वाला और प्रत्याख्यान में तत्पर इत्यादि अनेक प्रकार के साधु के योग्य अनेक गुणों को धारण करने वाला साधु होता  है । ऐसा साधु कल्याण के लिये नियम से नमस्कार करने योग्य है; इससे विपरीत कोई यदि विद्वानों में श्रेष्ठ भी हो तो वह नमस्कार करने योग्य नहीं है ॥६७१-६७४॥