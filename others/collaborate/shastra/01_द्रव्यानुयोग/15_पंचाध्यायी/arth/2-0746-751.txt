इसलिये जैसा सागार धर्म  कहा गया है और जैसा मुनिधर्म कहा गया है, उन दोनों में सामान्य रीति से प्राणियों का संरक्षण मूल है ॥७४६॥ इसी प्रकार विस्तार से क्रियारूप जितना भी व्रतों  का समुदाय कहा गया है वह केवल  एक सर्व सावद्ययोग की निवृत्ति के लिये ही कहा गया है ॥७४७॥ अर्थात् जिनमत का यही उपदेश है और यही आदेश है कि सर्व सावद्ययोग की निवृत्ति को ही व्रत  कहते हैं ॥७४८॥ यहाँ पर सर्व शब्द से उसका यौगिक अर्थ अन्तरंग और बहिरंग वृत्ति लिया गया है तथा सर्व सावद्य शब्द का अर्थ प्राणों का छेद करना है और वही हिंसा कही गई है । इस हिंसा में जो बुद्धि-पूर्वक उपयोग होता है वह  योग है या जो अबुद्धि-पूर्वक सूक्ष्म उपयोग होता है वह भी योग है ॥७४९-७५०॥ तथा इस सर्व सावद्ययोग का अभाव होना ही उससे निवृत्ति है और वही वास्तव में व्रत माना गया है । यदि सर्व सावद्ययोग की निवृत्ति अंशरूप से होती है, तो व्रत भी एकदेश होता है और यदि वह सब प्रकार से होती है तो व्रत भी सर्व-देश होता है ॥७५१॥