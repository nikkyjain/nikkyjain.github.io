यह कहना ठीक नहीं है, क्‍योंकि उत्पाद, व्यय और ध्रौव्य इन तीनों में समय-भेद नहीं है किंतु ये उत्पादादिक तीनों ही एक समयवर्ती हैं, यह बात हेतु और दृष्टांत दोनों से सिद्ध होती है ।
खुलासा इस प्रकार है कि बीज बीज के समय में सत्‌ ही है असत्‌ नहीं है, इसलिये अंकुर के समय उसका सद्रूप से व्यय नहीं होता किन्तु बीज रूप से ही व्यय होता है ।
तथा इसी प्रकार बीज रूप अवस्था के रहते हुए अंकुर की उत्पत्ति न होकर अभाव ही रहा आता है, इसलिये अंकुर का उत्पाद भी अपने समय में ही होता है, अन्य समय में नहीं । 
अब बीज और अंकुर इन दोनों को सामान्य रूप से यदि वृक्ष कहा जाय तो वृक्ष स्वयं न नष्ट होता है और न उत्पन्न किन्तु अपनी बीज और अंकुररूप पर्यायों की अपेक्षा ही उसका नाश और उत्पाद होता है ।
इस प्रकार न्याय-बल से यह सिद्ध हुआ कि उत्पाद, व्यय और ध्रौव्य ये तीनों एक कालवर्ती हैं, क्योंकि अंकुर का उत्पाद ही बीज का विनाश है और वृक्ष भी वही है ।
तात्पर्य यह है कि अंकुर के उत्पन्न होने का जो समय है वही समय बीज के नाश होने का है तथा बीज और अंकुर ये दोनों वृक्षरूप होने के कारण वृक्ष का भी वही काल है ।
इसलिये यह बात निर्दोष रीति से सिद्ध होती है कि पदार्थ के एक समय में पर्यायार्थिक नय की अपेक्षा से उत्पादादिक तीनों ही सिद्ध होते हैं, किन्तु सर्वथा सत्‌ के नहीं होते हैं ।