क्षायोपशमिक ज्ञान एक एक पदार्थ के प्रति परिणमन करता है  किन्तु यह ज्ञान का स्वरूप नहीं है। इसका कारण रागक्रिया है ॥९०३॥ जितने भी पदार्थ  हैं उनमें से एक एक अर्थ के प्रति ज्ञान परिणमन करता है इसका यह अभिप्राय है कि ज्ञान एक एक पदार्थ के प्रति मोह करता है, राग करता है और  द्वेष करता है ॥९०४॥ स्वसंवेदन प्रत्यक्ष से यह बात सिद्ध है, कि रागी पुरुष के जैसा रागयुक्त ज्ञान अक्षान्त होता है वैसा वीतराग मुनि के नहीं होता ॥९०५॥ बुद्धिपूर्वक राग ज्ञान का अविनाभावी है यह स्पष्ट ही है, क्योंकि अज्ञात अर्थ में आकाशफूल के समान रागभाव नहीं पाया जाता है ॥९०६॥ इस प्रकार पूर्वोक्त लक्षणवाला जो राग है वह चारित्रमोहनीय के उदय से अप्रमत्त गुणस्थान के पहले पहल तक ही पाया जाता है। इससे आगे के गुणस्थानों में नहीं पाया जाता ॥९०७॥ और ऊपर के गुणस्थानों में जो अबुद्धिपूर्वक सूक्ष्म राग होता है वह क्षीणकषाय गुणस्थान से पहले पहले ही होता है । फिर भी विवक्षावश वह है भी और नहीं भी है ॥९०८॥ केवल इसी बात का विचार करके किन्हीं आचार्यों ने उपचरितासद्भूत व्यवहार नय से उक्त गुणस्थानों में रागसहित ज्ञान को देखकर सम्यक्त्व को भी वैसा कहा है ॥९०९॥ केवल इसी हेतु से स्थूलदृष्टि वाले जिन आचार्यों ने ऐसा स्मरण किया है कि प्रमत्त संयत  गुणस्थान तक सम्यक्त्व और ज्ञान सविकल्प हैं ॥९१०॥ तथा इससे आगे के गुणस्थानों में सम्यक्त्व और ज्ञान निर्विकल्प हैं। वही शुक्ल ध्यान है और  वहीं पर ज्ञान चेतना होती है ॥९११॥ किन्तु प्रमत्त जीवों के विकल्प पाया जाता है इसलिये उनके वह शुद्धचेतना नहीं होती। उन आचार्यों के ऐसा वासनोन्मेष बना हुआ है पर वह ठीक नहीं है, क्योंकि दूसरी वस्तु में रहने वाला गुण और दोष किसी दूसरी वस्तु को नहीं प्राप्त होता और दूसरी वस्तु भी किसी दूसरी वस्तु में रहने वाले गुण और दोष को नहीं प्राप्त होती ॥९१२-९१३॥ यतः रागभाव चरित्रमोहनीय के उदय से होने के कारण स्पष्टत: औदयिक है अत: वह अनुदयरूप सम्यक्त्व और ज्ञान में किस न्याय से हो सकता है, अर्थात नहीं हो सकता ॥९१४॥ जब कि यह बुद्धिपूर्वक राग सम्यक्त्व का नाश नहीं करता तब फिर वह इस ज्ञान चेतना का नाश तो किसी भी हालत में नहीं कर सकता है ॥९१५॥