उपयोग सम्यग्दर्शन आदि किसी की उत्पत्ति में हेतु नहीं है-

दर्शनमोहनीय कर्म का उपशम, क्षय या क्षयोपशम होने से जीव का सम्यक्त्व भाव प्रकट होता है। इसका दर्शनमोहनीय के उपशमादिक के साथ अविनाभाव सम्बन्ध है क्‍योंकि इन दोनों की व्याप्ति पाई जाती है॥८७०॥ दैववश दर्शनमोहनीय का अभाव ( उपशमादि ) होने पर तदनन्तर सम्यग्दर्शन गुण प्रकट होता है और दैववश दर्शनमोहनीय का अभाव नहीं होने पर सम्यग्दर्शन गुण  प्रकट भी नहीं होता है । इससे प्रतीत होता है कि यह उपयोग इनमें से किसी एक का भी योगवाही नहीं है॥८७१॥ उस उपयोग के साथ दोनों की व्याप्ति भी नहीं है, क्योंकि उपयोग के बिना भी दर्शनमोहनीय का अभाव होने पर सम्यक्त्व गुण प्रकट होता हुआ पाया जाता है ॥।८७२॥ इसी प्रकार जिन निर्जरादिक का सम्यक्त्व के साथ अविनाभाव सम्बन्ध पाया जाता है उनकी उपयोग के साथ थोड़ी भी व्याप्ति नहीं है ॥८७३॥ उस समय चाहे उपयोग हो चाहे न हो किन्तु सम्यक्त्व के होने पर निर्जरादिक अवश्य होते हैं उनका अभाव नहीं किया जा सा सकता॥८७४॥ ज्ञान चाहे आत्मा में उपयुक्त हो चाहे परात्मा में उपयुक्त हो। किन्तु तब सम्यक्त्व रूप भावों के होने पर वे निर्जरादिक होते ही हैं॥८७५॥ इसी प्रकार जितना भी पुण्यबन्ध और पापबन्ध है वह राग, द्वेष और मोह से होता है। वह उपयोग के आधीन नहीं है॥८७६॥ बन्ध की व्याप्ति रागादिक के साथ  है ज्ञान विकल्पों के समान रागादिक के साथ उसकी अव्याप्ति नहीं है । और ज्ञान विकल्पों के साथ बन्ध की अव्याप्ति है, रागादिक के समान ज्ञान विकल्पों के साथ उसकी व्याप्ति नहीं है॥८७७॥ राग और उपयोग ये भिन्‍न भिन्न हैं यह बात असिद्ध नहीं है और न इन दोनों की परस्पर में व्याप्ति ही है किन्तु इन दोनों में उपेक्षा है। अर्थात्‌ इनमें से कोई एक किसी दूसरे की अपेक्षा नहीं करता॥८७८॥ इन दोनों में से रागादिक का अर्थ कलुषता है। यह औदायिक  भाव है , क्‍योंकि यह चारित्रमोहनीय और दर्शनमोहनीय के उदय से होता  है अन्य प्रकार से नहीं॥८७९॥ और जो क्षायोपशमिक ज्ञान है वह उपयोग कहलाता है, क्‍योंकि यह ज्ञानावरण कर्म के विशिष्ट क्षयोपशम से होता है॥८८०॥ राग अपने हेतु से होता है और  ज्ञान अपने हेतु से। स्वरूप भेद से जब कि ये पृथक पृथक हैं तब फिर ये एक कैसे हो  सकते हैं॥८८१॥ दूसरे जब ज्ञान होता है तब ज्ञान ही होता है अन्य नहीं। और जब रागादिक होते हैं तब रागादिक ही होते हैं ज्ञान नहीं ॥८८२॥ इस विषय में उदाहरण यह है कि ज्ञान की वृद्धि होने पर रागादिक की वृद्धि नियम से नहीं होती है, क्योंकि ज्ञान की वृद्धि के साथ रागादिक की वृद्धि का अविनाभाव नहीं पाया जाता॥८८३॥