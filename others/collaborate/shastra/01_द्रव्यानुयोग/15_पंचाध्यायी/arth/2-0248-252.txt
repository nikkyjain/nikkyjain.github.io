साता और असाता के उदय से दुःख होता है यह कथन तो रहने दो, क्‍योंकि यह कथन स्थूल उपलक्षण मात्र है । वास्तव में सब कर्मों के उदय का आघात ही जीवात्मा के ऊपर वज्र की चोट के समान सबसे बड़ा आघात है ॥२४८॥
कर्मोदय के कारण जीव के सब प्रदेशों में घात हो रहा है क्‍योंकि इसके समर्थन में दृष्टान्त पाया जाता है । हम देखते हैं कि वातव्याधि के कारण शरीर की सब सन्धियां दुखती रहती हैं, इसलिये यह कथन तो रहने दो वास्तव में ऐसा कोई भी कर्मोदय नहीं है जो इस जीव को सुख प्राप्त करानेवाला हो । सब कर्मों का स्वरूप ही ऐसा विलक्षण है जिससे यह जीव सदा दुःखी ही रहता है ॥२४९-२५०॥
उस कर्म के मन्‍द उदय से कितने ही जीव संज्ञी होते हैं जो उसके वेग को न सहकर विषयों में रमण करने लगते हैं ॥२५१॥
तथा कितने ही जीव कर्म के तीव्र उदय के कारण निस्तेज इन्द्रिय वाले असंज्ञी होते हैं । ये केवल दुःख के वेग से पीड़ित रहते है इसलिये विषयों को भी नहीं भोग सकते हैं ॥२५२॥