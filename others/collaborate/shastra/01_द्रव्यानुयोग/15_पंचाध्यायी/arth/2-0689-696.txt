एतावता चारित्रावरण का उदय अकिंचित्कर है यह  बात नहीं है क्योंकि यद्यपि वह दर्शन-मोहनीय का कार्य  करने में असमर्थ है, तथापि वह अपना कार्य करने में अवश्य समर्थ है ॥६८५॥ चारित्र-मोहनीय का कार्य आत्मा को चारित्र से च्युत करना है आत्म-दृष्टि से च्युत करना उसका कार्य नहीं, क्‍योंकि न्याय से विचार करने पर इतर दृष्टियों के समान वह भी एक दृष्टि है ॥६९०॥ जिस प्रकार दैव-योग से यदि किसी की एक आँख निर्मल है तो यह प्रत्यक्ष से देखते हें कि दूसरी आंख में संताप के होने पर भी उसकी हानि नहीं होती । उसी प्रकार चारित्र-मोह के उदय से चारित्र-गुण में विकार के होने पर भी आत्मा के सम्यक्त्व गुण की हानि नहीं होती ॥६९१॥ जब तक कषायों का अनुदय है तभी तक चारित्र है और कषायों का उदय ही आत्मा का चारित्र से च्युत होना है ॥६९२॥ इसलिये चाहे कषायों का अनुदय हो चाहे उदय हो पर दर्शन-मोहनीय के उदय के बिना इतनेमात्र से सम्यग्दर्शन की कोई हानि नहीं होती ॥६९३॥ अन्तरंग कारण की अपेक्षा विचार करने पर आचार्य और उपाध्याय ये दोनों ही समान हैं, साधु हैं, साधु के समान आत्मज्ञ  हैं, शुद्ध है और शुद्ध उपयोगवाले हैं ॥६९४॥ इन दोनों में परस्पर तरतमरूप कोई विशेषता नहीं है और न इन दोनों से साधु में भी अतिशयरूप से कोई भीतरी उत्कर्ष  पाया जाता है ॥६९५॥ यदि इनमें परस्पर थोड़ी बहुत विशेषता है भी तो वह बाह्य-क्रिया कृत ही है क्योंकि इन तीनों का मूल कारण अन्तरंग शुद्धि जबकि समान है तो बाह्य विशेषता से क्या हानि है ? ॥६९६॥