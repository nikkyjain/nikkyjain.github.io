इस जन्‍म में मेरे इष्ट-पदार्थ का वियोग न हो जाय और अनिष्ट-पदार्थ का संयोग न हो जाय ऐसा विलाप करना इहलोक भय है ॥५०६॥
न जाने यह धन स्थिर रहेगा या नहीं, दैव-योग से कहीं दरिद्रता प्राप्त न हो जाय इत्यादि रूप से मानसिक व्यथारूपी चिता मिथ्यादृष्टि को जलाने के लिये सदैव जलती रहती है ॥५०७॥
तात्पर्य यह है कि भय अज्ञानी जीव के ही होता है ज्ञानी जीव के कभी भी भय नहीं होता, क्योंकि यह बात परिशेष न्याय से ज्ञात होती है कि ज्ञानी और अज्ञानी जीव में बड़ा अन्तर है ॥५०८॥
यतः अज्ञानी जीव कर्म, नोकर्म और भावकर्ममय है अतः वह इस सबको मोहवश अद्वैतवाद के समान अपने से अभिन्न मानता है ॥५८६॥
वह आत्मघाती विश्व से भिन्‍न होकर भी अपने आत्मा को विश्वमय मान बैठा है और इस प्रकार वह विश्वमय होकर लोक में कभी भी भय से मुक्त नहीं हो पाता ॥५१०॥
तात्पर्य यह है कि यद्यपि शरीरादि सर्वथा अनित्य हैं तो भी वह मिथ्यात्व कर्म के उदय से इनमें नित्य-बुद्धि रख कर भ्रान्त हो रहा है जिससे वह भय को प्राप्त होता है ॥५११॥
किन्तु सम्यग्दृष्टि जीव सदा ही अपने आत्मा में एकत्व का अनुभव करता है । वह उसे सब कर्मों से भिन्न, शुद्ध और चिन्मय मानता है ॥५१२॥
वह शरीर, सुख, दुःख, पुत्र और पौत्र आदिक को अनित्य मानता है और कर्म-जन्य होने से इन्हें आत्मा का स्वरूप नहीं मानता ॥५१३॥
वह ऐसा विचार करता है कि यह चैतन्य-लोक ही मेरा लोक है । वह वास्तव में नित्य है । इससे भिन्‍न अलौकिक लोक नहीं है इसलिये मुझे भय कैसे हो सकता है ॥५१४॥
इस प्रकार सम्यग्दृष्टि जीव को अपने आत्मा का अनुभव होने के कारण ज्ञानानन्द में लीन रहता है । जिससे वह इस लोक सम्बन्धी भय से सदा मुक्त रहता है और इसके कारण-भूत कर्म-बन्धन से भी अपने को मुक्त अनुभव करता है ॥५१५॥