समाधान करने वाला, वाद करने वाला, स्यादवाद  विद्या का जानकार, वाग्मी, वचन ब्रह्म  में पारंगत, सिद्धान्त शासत्र का पारगामी, वृत्ति तथा मुख्य सूत्रों का शब्द और अर्थ  के द्वारा सिद्ध करने वाला होने से कवि, अर्थ  की मधुरता का ज्ञान करने वाला और वक्‍तृत्व कला में अग्रणी उपाध्याय होता है ॥६५९-६६०॥ उपाध्याय होने में मुख्य कारण श्रुत का अभ्यास है । जो स्वयं पढ़ता है और शिष्यों को पढ़ाता है वह उपाध्याय है ॥६६१॥ उपाध्याय की व्रतादिक सम्बन्धी शेष सब विधि मुनियों के समान होती है । यह धर्म  का उपदेश कर सकता है किन्तु आचार्य  के समान किसी को आदेश नहीं कर सकता ॥६६२॥ शुद्ध  बुद्धिवाला वह उन्ही  आचार्यों के आश्रम में रहता है । उन्हीं के संयम, तप, शुद्ध चारित्र और पंचाचार का पालन करता हैं ॥६६३॥ वह चिरकाल तक शास्त्रोक्त-विधि से मूल-गुणों और  उत्तर-गुणों का पालन करता है । परीषह और उपसर्गों को जीतनेवाला होता है तथा जितेन्द्रिय होता है ॥६६४॥ यहां पर अधिक विस्तार करना व्यर्थ है, किन्तु इतना ही कहना पर्याप्त  है  कि वह अन्तरंग और बहिरंग दोनों प्रकार से मुनि के शुद्ध वेष को धारण करने वाला, बुद्धिमान्‌, निर्ग्रन्थ और  गण में प्रधान होता है ॥६६५॥