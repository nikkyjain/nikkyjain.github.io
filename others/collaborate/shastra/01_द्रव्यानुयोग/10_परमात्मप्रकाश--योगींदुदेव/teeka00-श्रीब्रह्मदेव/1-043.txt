आगे यद्यपि पर्यायार्थिकनय से उत्पाद-व्यय से सहित है, तो भी द्रव्यार्थिकनय से उत्पाद-व्यय रहित है, सदा ध्रुव (अविनाशी) ही है, वही परमात्मा निर्विकल्प समाधि के बल से तीर्थंकरदेवों ने देह में भी देख लिया है, ऐसा कहते हैं : -

जो व्यवहारनय से यद्यपि उत्पाद और व्यय से सहित है तो भी द्रव्यार्थिकनय से उत्पाद और विनाश से रहित है, तथा वीतराग निर्विकल्प आनंदरूप से समाधि द्वारा तद्भव-मोक्ष के साधक जिनवरदेव ने देह में भी देख लिया है, उसी को तू परमात्मा जान, अर्थात वीतराग परमसमाधि के बल से अनुभव कर ।
जो परमात्मा कृष्ण, नील, कापोत, लेश्यारूप विभाव परिणामों से रहित शुद्धात्म की प्राप्तिरूप ध्यानकर जिनवरदेव ने देह में देखा है, वही साक्षात् उपादेय है ॥४३॥