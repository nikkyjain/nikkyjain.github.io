आगे आत्म-ज्ञान को पाकर इन्द्रिय-ज्ञान नाश को प्राप्त होता है, परमसमाधि में आत्म-स्वरूप में लीन है, पर-वस्तु की गम्य नहीं है, इसलिये नयप्रमाण से जड़ भी है, परन्तु
ज्ञानाभावरूप जड़ नहीं है, चैतन्यरूप ही है, अपेक्षा से जड़ कहा जाता है, यह अभिप्राय मन में रखकर गाथा-सूत्र कहते हैं -

जिस अपेक्षा आत्म-ज्ञान में ठहरे हुए जीवों के इन्द्रियों से उत्पन्न हुआ ज्ञान नाश को प्राप्त होता है, हे योगी, उसी कारण से जीव को जड़ भी जानो । महामुनियों के वीतराग-निर्विकल्प समाधि के समय में स्व-संवेदनज्ञान होने पर भी इन्द्रिय-जनित ज्ञान नहीं है, और केवलज्ञानियों के तो किसी समय भी इन्द्रियज्ञान नहीं है, केवल अतीन्द्रिय ज्ञान ही है, इसलिये
इन्द्रिय-ज्ञान के अभाव की अपेक्षा आत्मा जड़ भी कहा जा सकता है । यहाँ पर बाह्य इन्द्रिय-ज्ञान सब तरह हेय है और अतीन्द्रिय ज्ञान उपादेय है, यह सारांश हुआ ॥५३॥