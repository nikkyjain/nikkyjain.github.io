आगे ऐसा कहते हैं, जिसका मन निज आत्मा में बस रहा है, वही ज्ञानी जीव परलोक है -

जिस भव्य जीव की बुद्धि उस निज-आत्मस्वरूप में बस रही है, अर्थात् विषय-कषाय-विकल्प-जाल के त्याग से स्व-संवेदन ज्ञान-स्वरूप से स्थिर हो रही है, वह पुरुष निश्चयनय से उत्कृष्ट जन कहा जाता है । अर्थात् जिसकी बुद्धि निजस्वरूप में ठहर रही है, वह उत्तम जन है, क्योंकि जैसी बुद्धि होती है, वैसी ही जीव की गति निश्चयनय से होती है, ऐसा जिनवरदेव ने कहा है । अर्थात् शुद्धात्म-स्वरूप में जिस जीव की बुद्धि होवे, उसको वैसी ही गति होती है, जिन जीवों का मन निज-वस्तु में है, उनको निज-पद की प्राप्ति होती है, इसमें संदेह नहीं है ।
जो आर्तध्यान रौद्रध्यान की आधीनता से अपने शुद्धात्मा की भावना से रहित हुआ रागादिक परभावों स्वरूप परिणमन करता है, तो वह दीर्घ-संसारी होता है, और जो निश्चय रत्नत्रय स्वरूप परमात्म-तत्त्व में भावना करता है, वह मोक्ष पाता है । ऐसा जानकर सब रागादि विकल्पों को त्यागकर उस परमात्म तत्त्व में ही भावना करनी चाहिये ॥१११॥