अब तीन लोक में मोक्ष के सिवाय अन्य कोई भी परमसुख का कारण नहीं है, ऐसा निश्चय करते हैं -

श्रीयोगींद्राचार्य प्रभाकरभट्ट से कहते हैं कि वत्स; मोक्ष के सिवाय अन्य सुख का कारण नहीं है, और आत्म-ध्यान के सिवाय अन्य मोक्ष का कारण नहीं है, इसलिये तू वीतराग निर्विकल्प समाधि में ठहरकर निज शुद्धात्म स्वभाव को ही ध्या । यह श्रीगुरु ने आज्ञा की । तब प्रभाकरभट्ट ने विनती की, हे भगवन्; तुमने निरंतर अतींद्रीय मोक्ष-सुख का वर्णन किया है, सो ये जगतके प्राणी अतींद्रिय सुख को जानते ही नहीं हैं, इंद्रिय सुख को ही सुख मानते हैं । तब गुरु ने कहा कि हे प्रभाकरभट्ट; कोई एक पुरुष जिसका चित्त व्याकुलता रहित है, पंचेन्द्रिय के भोगों से रहित अकेला स्थित है, उस समय किसी पुरुष ने पूछा कि तुम सुखी हो । तब उसने कहा कि सुख से तिष्ट रहे हैं, उस समय पर विषय-सेवनादि सुख तो है ही नहीं, उसने यह क्यों कहा कि हम सुखी हैं । इसलिए यह मालूम होता है, सुख नाम व्याकुलता रहित का है, सुख का मूल निर्व्याकुलपना है, वह निर्व्याकुल अवस्था आत्मा में ही है, विषय-सेवन में नहीं । <ul><li>भोजनादि जिह्वा इंद्रिय का विषय भी उस समय नहीं है, <li>स्त्री-सेवनादि स्पर्श का विषय नहीं है, और <li>गंध-माल्यादिक नाक का विषय भी नहीं है, <li>दिव्य स्त्रियों का रूप अवलोकनादि नेत्र का विषय भी नहीं, और <li>कानों का मनोज्ञ गीत वादित्रादि शब्द विषय भी नहीं हैं, </ul>इसलिये जानते हैं कि सुख आत्मा में ही है । ऐसा तू निश्चय कर, जो एकादेश विषय-व्यापार से रहित हैं, उनके एकदेश-थिरता का सुख है, तो वीतराग निर्विकल्प-स्वसंवेदन ज्ञानियों के समस्त पंच इंद्रियों के विषय और मन के विकल्प-जालों की रुकावट होने पर विशेषता से निर्व्याकुल सुख उपजता है । इसलिये ये दो बातें प्रत्यक्ष ही दृष्टि पड़ती हैं । जो पुरुष निरोग और चिंता रहित हैं, उनके विषय-सामग्री के बिना ही सुख भासता है, और जो महामुनि शुद्धोपयोग अवस्था में ध्यानारूढ़ हैं, उनके निर्व्याकुलता प्रगट ही दिख रही है, वे इंद्रादिक देवों से भी अधिक सुखी हैं । इस कारण जब संसार अवस्था में ही सुख का मूल निर्व्याकुलता दीखती है, तो सिद्धों के सुख की बात ही क्या
है ? यद्यपि वे सिद्ध दृष्टिगोचर नहीं हैं, तो भी अनुमान कर ऐसा जाना जाता है, कि सिद्धों के भाव-कर्म, द्रव्य-कर्म, नो-कर्म नहीं, तथा विषयों की प्रवृत्ति नहीं है, कोई भी विकल्प-जाल नहीं है, केवल अतींद्रिय आत्मीक-सुख ही है, वही सुख उपादेय है, अन्य सुख सब दुःस्वरूप ही हैं । जो चारों गतियों की पर्यायें हैं, उनमें कदापि सुख नहीं है । सुख तो सिद्धों के है, या महामुनीश्वरों के सुख का लेशमात्र देखा जाता है, दूसरे के जगत की विषय-वासनाओं में सुख नहीं है ऐसा ही कथन श्रीप्रवचनसारमें किया है । 'अइसय..' इत्यादि । सारांश यह है, कि जो शुद्धोपयोग से प्रसिद्ध ऐसे श्रीसिद्धपरमेष्ठी हैं, उनके अतींद्रिय-सुख है, वह सर्वोत्कृष्ट है, और आत्म-जनित है, तथा विषय-वासना से रहित है, अनुपम है, जिसके समान सुख तीन लोक में भी नहीं है, जिसका पार नहीं ऐसा बाधा-रहित सुख सिद्धों के है ॥९॥