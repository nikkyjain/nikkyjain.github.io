इसके आगे सम्यग्दृष्टि की भावना के व्याख्यान की मुख्यता से 'काल लहेविणु' इत्यादि आठ दोहा-सूत्र कहते हैं -

एकेन्द्रीय से विकलत्रय (दोइन्द्री, तेइन्द्री, चोइन्द्री) होना दुर्लभ है, विकलत्रय से पंचेन्द्री, पंचेन्द्री से सैनी पर्याप्त, उससे मनुष्य होना कठिन है । मनुष्य में भी आर्य-क्षेत्र, उत्तम-कुल, शुद्धात्मा का उपदेश आदि मिलना उत्तरोत्तर बहुत कठिन हैं, और किसी तरह 'काकतालीय न्याय' से काल-लब्धि को पाकर सब दुर्लभ सामग्री मिलने पर भी जैन-शास्त्रोक्त मार्ग से मिथ्यात्वादि के दूर हो जाने से आत्म-स्वरूप की प्राप्ति होते हुए, जैसा जैसा मोह क्षीण होता जाता है, वैसा शुद्ध-आत्मा ही उपादेय है, ऐसा रुचिरूप सम्यक्त्व होता है । शुद्ध आत्मा और कर्म को जुदे जुदे जानता है । जिस शुद्धात्मा की रुचिरूप परिणाम से यह जीव निश्चय-सम्यग्दृष्टि होता है, वही उपादेय है, यह तात्पर्य हुआ ॥८५॥