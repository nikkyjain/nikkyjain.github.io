आगे श्रीगुरु चार दोहा-सूत्रों से ज्ञान का स्वरूप प्रकाशते हैं, श्रीगुरु कहते हैं, कि -

निश्चयनय से मति, श्रुत, अवधि, मनःपर्यय, केवल इन पाँच ज्ञानों से अभिन्नतथा व्यवहारनय से ज्ञान की अपेक्षारूप देखने में नेत्रों की तरह लोक-अलोक में व्यापक है । अर्थात् जैसे आँख रूपी-पदार्थों को देखती हैं, परंतु उन स्वरूप नहीं होती, वैसे ही आत्मा यद्यपि लोक-अलोक को जानता है, देखता है, तो भी उन स्वरूप नहीं होता, अपने स्वरूप ही रहता है, ज्ञान अपेक्षा ज्ञेय प्रमाण है, यद्यपि निश्चय से प्रदेशों से लोक-प्रमाण है, असंख्यात प्रदेशी है, तो भी व्यवहारनय से अपने देह-प्रमाण है, ऐसे आत्मा को जो पुरुष आहार, भय, मैथुन परिग्रहरूप चार वांछाओं स्वरूप आदि समस्त विकल्प की तरंगों को छोड़कर जानता है, वही पुरुष ज्ञान से अभिन्न होने से ज्ञान कहा जाता है । आत्मा और ज्ञान में भेद नहीं है, आत्मा ही ज्ञान है । 
यहाँ सारांश यह है, कि निश्चयनय से  पाँच प्रकार के ज्ञानों से अभिन्न अपने आत्मा को जो ध्यानी जानता है, उसी आत्मा को तू उपादेय जान । ऐसा ही सिद्धांतों में हरएक जगह कहा है - 'आभिणि..' इत्यादि । इसका अर्थ यह है, कि मति, श्रुत, अवधि, मनःपर्यय, केवलज्ञान ये पाँचप्रकार के सम्यग्ज्ञान एक आत्मा के ही स्वरूप हैं, आत्मा के बिना ये ज्ञान नहीं हो सकते, वह आत्मा ही परम अर्थ है, जिसको पाकर वह जीव निर्वाण को पाता है ॥१०५॥