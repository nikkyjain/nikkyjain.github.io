आगे जो पाँच इन्द्रियों से पाँच विषयों को जानता है, और आप इन्द्रियों के गोचर नहीं होता है, वही परमात्मा है, यह कहते हैं -

जो आत्माराम शुद्धनिश्चयनय से अतीन्द्रिय ज्ञानमय है तो भी अनादि बंध के कारण व्यवहारनय से इन्द्रियमय शरीर को ग्रहणकर अपनी पाँचों इन्द्रियो द्वारा रूपादि पाँचों ही विषयों को जानता है, अर्थात् इन्द्रियज्ञानरूप परिणमन करके इन्द्रियों से रूप, रस, गंध, शब्द, स्पर्श को जानता है, और आप पाँच इन्द्रियों से तथा पाँचों विषयों से जो नहीं जाना जाता, अगोचर है, ऐसे लक्षण जिसके हैं, वही परमात्मा है ।
पाँच इन्द्रियोंके विषय - सुख के आस्वाद से विपरीत, वीतराग-निर्विकल्प परमानन्द समरसीभाव रूप, सुख के रस का आस्वादरूप, परम-समाधि द्वारा जो जाना जाता है, वही परमात्मा है, वह ज्ञानगम्य है, इन्द्रियों से अगम्य है, और उपादेयरूप अतीन्द्रिय सुख का साधन अपना स्वभावरूप वही परमात्मा आराधने योग्य है  ॥४५॥