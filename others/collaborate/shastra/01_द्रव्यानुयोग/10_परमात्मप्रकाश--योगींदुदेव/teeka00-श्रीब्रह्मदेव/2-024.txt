आगे पंचास्तिकाय के प्रगट करने के लिये काल-द्रव्य अप्रदेशी को छोड़कर अन्य पाँच-द्रव्यों में से किसके कितने प्रदेश हैं, यह कहते हैं -

जगत् में धर्म-द्रव्य तो एक ही है, वह असंख्यात-प्रदेशी है, अधर्म-द्रव्य भी एक है, असंख्यात-प्रदेशी है, जीव अनंत हैं, सो एक-एक जीव असंख्यात-प्रदेशी हैं, आकाश-द्रव्य एक ही है, वह अनंत-प्रदेशी है, ऐसा जानो । पुद्गल एक-प्रदेश से लेकर अनंत-प्रदेश तक है । एक परमाणु तो एक-प्रदेशी है, और जैसे-जैसे परमाणु मिलते जाते हैं, वैसे-वैसे प्रदेश भी बढ़ते जाते हैं, वे संख्यात / असंख्यात / अनंत प्रदेश तक जानने, अनंत परमाणु इकट्ठे होवें, तब अनंत प्रदेश कहे जाते हैं । अन्य द्रव्यों के तो विस्तार-रूप प्रदेश हैं, और पुद्गल के स्कन्धरूप प्रदेश हैं । पुद्गल के कथन में प्रदेश शब्द से परमाणु लेना, क्षेत्र नहीं लेना, पुद्गल का प्रचार लोक में ही है, अलोकाकाश में नहीं है, इसलिये अनंत क्षेत्र प्रदेश के अभाव होनेसे क्षेत्र-प्रदेश न जानने । जैसे-जैसे परमाणु मिल जाते हैं, वैसे-वैसे प्रदेशों की बढ़वारी जाननी । इसी दोहा के कथन में पाठांतर 'पुग्गलु तिविहु पएसु...' ऐसा है, उसका अर्थ यह है कि पुद्गल के संख्यात, असंख्यात, अनन्त प्रदेश परमाणुओं के मेल से जानना चाहिए, अर्थात् एक परमाणु एक प्रदेश, बहुत परमाणु बहु प्रदेश, यह जानना । सूत्र में शुद्ध-निश्चय से द्रव्यकर्म के अभाव से यह जीवअमूर्तीक है, और मिथ्यात्व रागादिरूप भाव-कर्म संकल्प विकल्प के अभाव से शुद्ध है, लोकाकाश-प्रमाण असंख्यात-प्रदेशवाला है, ऐसा जो निज शुद्धात्मा वही वीतराग-निर्विकल्प-समाधि दशा में साक्षात् उपादेय है, यह जानना ॥२४॥