आगे चार सूत्रों में अंतरस्थल में परलोक शब्द की व्युत्पत्ति द्वारा परलोक शब्द से परमात्मा को ही कहते हैं -

जो कोई शुद्धात्मा अपना स्वरूप शुद्ध निश्चयनय से शक्तिरूप से केवलज्ञान केवलदर्शन स्वभाव है, वही वास्तव में परमेश्वर है । परमेश्वरमें और जीव में जाति-भेद नहीं है, जब तक कर्मों से बँधा हुआ है, तब तक संसार में भ्रमण करता है । सूक्ष्म, बादर, एकेन्द्रियादि जीवों के शरीर में जुदा-जुदा तिष्ठता है, और जब कर्मों से रहित हो जाता है, तब सिद्ध कहलाता है । संसार-अवस्था में शक्तिरूप परमात्मा है, और सिद्ध-अवस्था में व्यक्तिरूप है । यही आत्मा परब्रह्म, परमविष्णु शक्तिरूप है, और प्रगटरूप से भगवान् अर्हंत अथवा मुक्ति को प्राप्त हुए सिद्धात्मा ही परमब्रह्मा, परमविष्णु, परमशिव कहे जाते हैं । यह निश्चय से जानो । ऐसा कहने से अन्य कोई भी कल्पना किया हुआ जगत् में व्यापक परमब्रह्म, परमविष्णु, परमशिव नहीं । 
सारांश यह है कि जिस लोक के शिखर पर अनंत सिद्ध विराज रहे हैं, वही लोक का शिखर परमधाम ब्रह्म-लोक वहीं विष्णु-लोक और वही शिव-लोक है, अन्य कोई भी ब्रह्म-लोक, विष्णु-लोक, शिव-लोक नहीं है , ये सब निर्वाण-क्षेत्र के नाम हैं, और ब्रह्मा, विष्णु, शिव ये सब सिद्ध-परमेष्ठी के नाम हैं । भगवान् तो व्यक्तिरूप परमात्मा हैं, तथा वह जीव शक्तिरूप परमात्मा है । इसमें संदेह नहीं है । जितने भगवान् के नाम हैं, उतने सब शक्तिरूप इस जीव के नाम हैं । यह जीव ही शुद्धनय से भगवान् है ॥१०९॥