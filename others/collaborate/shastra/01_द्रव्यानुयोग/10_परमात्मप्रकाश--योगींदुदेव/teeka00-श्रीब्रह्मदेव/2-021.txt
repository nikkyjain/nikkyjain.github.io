आगे काल-द्रव्य का व्याख्यान करते हैं -

एक कालाणु से दूसरा कालाणु नहीं मिलता । यहाँ पर शिष्य ने प्रश्न किया कि समय ही निश्चय-काल है, अन्य निश्चय-काल नामवाला द्रव्य नहीं है ? इसका समाधान श्रीगुरु करते हैं । समय वह काल-द्रव्य की पर्याय है, क्योंकि विनाश को पाता है । ऐसा ही श्रीपंचास्तिकाय में कहा है 'समओ उप्पण्णपद्धंसी..' अर्थात् समय उत्पन्न होता है और नाश होता है । इससे जानते हैं कि समय पर्याय द्रव्य के बिना हो नहीं सकता । किस द्रव्य का पर्याय है, इस पर अब विचार करना चाहिये । यदि पुद्गल-द्रव्य की पर्याय मानी जावे, तो जैसे पुद्गल-परमाणुओं से उत्पन्न हुए घटादि मूर्तीक हैं, वैसे समय भी मूर्तीक होना चाहिये, परंतु समय अमूर्तीक है, इसलिये पुद्गल की पर्याय तो नहीं है । पुद्गल-परमाणु आकाश के एक प्रदेश से दूसरे प्रदेश को जब गमन होता है, सो समय-पर्याय काल की है, पुद्गल-परमाणु के निमित्त से होती हैं,नेत्रों का मिलना तथा विघटना उससे निमेष होता है, जल-पात्र तथा हस्तादि के व्यापार से घटिका होती है, और सूर्यबिम्ब के उदय से दिन होता है, इत्यादि काल की पर्याय हैं, पुद्गल-द्रव्य के निमित्त से होती हैं, पुद्गल इन पर्यायों का मूल कारण नहीं है, मूल कारण काल है । जो पुद्गल मूल कारण होता तो समयादिक मूर्तीक होते । जैसे मूर्तीक मिट्टी के ढेले से उत्पन्न घड़े वगैर मूर्तीक होते हैं, वैसे समयादिक मूर्तीक नहीं हैं । इसलिये अमूर्त-द्रव्य जो काल उसकी पर्याय हैं, द्रव्य नहीं हैं, काल द्रव्य अणुरूप अमूर्तीक अविनश्वर है, और समयादिक पर्याय अमूर्तीक है, परंतु विनश्वर हैं, अविनश्वरपना द्रव्य में ही है, पर्याय में नहीं है, यह निश्चय से जानना । इसलिये समयादिक को काल-द्रव्य की पर्याय ही कहना चाहिये, पुद्गल की पर्याय नहीं हैं, पुद्गल-पर्याय मूर्तीक है । सर्वथा उपादेय शुद्ध-बुद्ध केवल-स्वभाव जो जीव उससे भिन्न काल-द्रव्य है, इसलिये हेय है, यह सारांश हुआ ॥२१॥