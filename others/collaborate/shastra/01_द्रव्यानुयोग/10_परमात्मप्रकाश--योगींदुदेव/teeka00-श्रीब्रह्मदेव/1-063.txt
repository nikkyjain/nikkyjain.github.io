इसप्रकार कर्मस्वरूप के कथन की मुख्यता से चार दोहे कहे । आगे पाँच इन्द्रिय, मन, समस्त विभाव और चार गति के दुःख ये सब शुद्ध निश्चयनय से कर्म से उपजे हैं, जीव के नहीं हैं, यह अभिप्राय मन में रखकर दोहा-सूत्र कहते हैं -

इन्द्रिय रहित शुद्धात्मा से विपरीत जो स्पर्शन आदि पाँच इन्द्रियाँ, शुभ-अशुभ संकल्प-विकल्प से रहित, आत्मा से विपरीत अनेक संकल्प-विकल्प-समूहरूप जो मन और शुद्धात्म-तत्त्व की अनुभूति से भिन्न जो राग, द्वेष, मोहादिरूप सब विभाव ये सब आत्मा से जुदे हैं, तथा वीतराग परमानन्द सुखरूप अमृत से पराङ्मुख जो समस्त चतुर्गति के महान दुःखदायी दुःख वे सब जीव-पदार्थ से भिन्न हैं । ये सभी अशुद्ध-निश्चयनय से आत्म-ज्ञान के अभाव से उपार्जन किये हुए कर्मों से जीव में उत्पन्न हुए हैं । इसलिये ये सब अपने नहीं हैं, कर्मजनित हैं । यहाँ पर परमात्म-द्रव्य से विपरीत जो पाँचों इन्द्रियों को आदि लेकर सब विकल्प-जाल हैं, वे तो त्यागने योग्य हैं, उससे विपरीत पाँचों इन्द्रियों के विषयों की अभिलाषाको आदि लेकर सब विकल्प-जालों से रहित अपना शुद्धात्म-तत्त्व, वही परमसमाधि के समय साक्षात् उपादेय है । यह तात्पर्य जानना ॥६३॥