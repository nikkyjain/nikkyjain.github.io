आगे निश्चयनय से बन्ध और मोक्ष कर्म-जनित ही है, कर्म के योग से बन्ध और कर्म के वियोग से मोक्ष है, ऐसा कहते हैं -

अनादि काल की संबंधवाली अयथार्थ-स्वरूप अनुपचरितासद्भूत-व्यवहारनय से ज्ञानावरणादि द्रव्य-कर्म बंध और अशुद्ध-निश्चयनय से रागादि भाव-कर्म के बंध को तथा दोनों नयों से द्रव्य-कर्म भाव-कर्म की मुक्ति को यद्यपि जीव करता है, तो भी शुद्ध-पारिणामिक परमभाव के ग्रहण करनेवाले शुद्ध-निश्चयनय से नहीं करता है, बंध और मोक्ष से रहित है, ऐसा भगवान ने कहा है । यहाँ जो शुद्ध-निश्चयनय से बंध और मोक्ष का कर्ता नहीं, वही शुद्धात्मा आराधने योग्य है ॥६५॥