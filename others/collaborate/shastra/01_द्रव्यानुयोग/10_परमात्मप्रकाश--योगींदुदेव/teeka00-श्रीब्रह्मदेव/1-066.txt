आगे आत्मा पंगु (लंगड़े) की तरह आप न तो कहीं जाता है, और न आता है, कर्म ही इसको ले जाते है, और ले आते हैं, ऐसा कहते हैं -

यह आत्मा शुद्ध-निश्चयनय से अनंतवीर्य (बल) का धारण करनेवाला होने से शुभ-अशुभ कर्मरूप बंधन से रहित है, तो भी व्यवहारनय से इस अनादि संसार में निज-शुद्धात्मा की भावना से विमुख जो मन, वचन, काय इन तीनों से उपार्जित कर्मों से उत्पन्न हुए पुण्य-पापरूप बँधनों से अच्छी तरह बँधा हुआ पंगु के समान आप ही न कहीं जाता है, न कहीं आता है । जैसे बंदीवान आपसे न कहीं जाता है और न कहीं आता है, चौकीदारों द्वारा ले जाया जाता है, और आता है, आप तो पंगु के समान है । वही आत्मा परमात्मा की प्राप्ति के रोकनेवाले चतुर्गतिरूप संसार के कारण-स्वरूप कर्मों द्वारा तीन जगत् में गमन-आगमन करता है, एक गति से दूसरी गति में जाता है । 
यहाँ सारांश यह है, कि वीतराग परम आनंदरूप तथा सब तरह उपादेयरूप परमात्मा से (अपने स्वरूप से) भिन्न जो शुभ-अशुभ कर्म हैं, वे त्यागने योग्य हैं ॥६६॥
इसप्रकार कर्म की शक्ति के स्वरूप के कहने की मुख्यता से आठवें-स्थल में आठ दोहे कहे ।