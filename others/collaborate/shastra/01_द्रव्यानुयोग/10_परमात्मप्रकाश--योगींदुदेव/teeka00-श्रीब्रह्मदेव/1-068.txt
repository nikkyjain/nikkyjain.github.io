आगे शुद्ध-निश्चयनय से आत्मा जन्म, मरण, बन्ध और मोक्ष को नहीं करता है, जैसा है वैसा ही है, ऐसा निरूपण करते हैं -

यद्यपि यह आत्मा शुद्धात्मानुभूति के अभाव के होने पर शुभ-अशुभ उपयोगों से परिणमन करके जीवन, मरण, शुभ, अशुभ, कर्म-बंध को करता है, और शुद्धात्मानुभूति के प्रगट होने पर शुद्धोपयोग से परिणत होकर मोक्ष को करता है, तो भी शुद्ध पारिणामिक परमभाव ग्राहक शुद्ध-द्रव्यार्थिकनय से न बंध का कर्ता है और न मोक्ष का कर्ता है । 
ऐसा कथन सुनकर शिष्य ने  प्रश्न किया, कि हे प्रभो, शुद्ध-द्रव्यार्थिक स्वरूप शुद्ध-निश्चयनय से मोक्ष का भी कर्ता नहीं है, तो ऐसा समझना चाहिये, कि शुद्धनय से मोक्ष ही नहीं है, जब मोक्ष नहीं, तब मोक्ष के लिये यत्न करना वृथा है । 
उसका उत्तर कहते हैं – मोक्ष है, वह बंध-पूर्वक है, और बंध है, वह शुद्ध-निश्चयनय से होता ही नहीं, इस कारण बंध के अभावरूप मोक्ष है, वह भी शुद्ध-निश्चयनय से नहीं है । जो शुद्ध-निश्चयनय से बंध होता, तो हमेशा बंधा ही रहता, कभी बंध का अभाव न होता । इसके बारे में दृष्टांत कहते हैं - कोई एक पुरुष साँकल से बँध रहा है, और कोई एक पुरुष बंध रहित है, उनमें से जो पहले बंधा था, उसको तो 'मुक्त' (छूटा) ऐसा कहना, ठीक मालूम पड़ता है और दूसरा जो बंधा ही नहीं, उसको जो 'आप छूट गये' ऐसा कहा जाय, तो वह क्रोध करे, कि मैं कब बँधा था, सो यह मुझे 'छूटा' कहता है, बँधा होवे, वह छूटे, इसलिये बँधे को तो मोक्ष कहना ठीक है, और बँधा ही न हो, उसे छूटे कैसे कह सकते हैं ? उसीप्रकार यह जीव शुद्ध-निश्चयनय से बँधा हुआ नहीं है, इस कारण मुक्त कहना ठीक नहीं है । बंध भी व्यवहारनय से है, बंध भी व्यवहारनय से और मुक्ति भी व्यवहारनय से है, शुद्ध-निश्चयनय से न बंध है, न मोक्ष है, और अशुद्धनय से बंध है, इसलिये बंध के नाश का यत्न भी अवश्य करना चाहिये । यहाँ यह अभिप्राय है, कि सिद्ध समान यह अपना शुद्धात्मा वीतराग निर्विकल्प समाधि में लीन पुरुषों को उपादेय है, अन्य सब हेय हैं  ॥६८॥