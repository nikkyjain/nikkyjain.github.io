आगे उन्नीस दोहापर्यंत निश्चय और व्यवहार मोक्ष-मार्ग का व्याख्यान करते हैं -

भेद-रत्नत्रयरूप व्यवहार मोक्ष-मार्ग साधक है, और अभेद रत्नत्रयरूप निश्चय-मोक्षमार्ग साधने योग्य है । इसप्रकार निश्चय व्यवहार मोक्ष-मार्ग का साध्य-साधकभाव, सुवर्ण सुवर्ण-पाषाण की तरह जानना । ऐसा ही कथन श्रीद्रव्यसंग्रह में कहा है । 'सम्मद्दंसण..' इत्यादि । इसका अभिप्राय यह है कि सम्यग्दर्शन, सम्यग्ज्ञान, सम्यक्चारित्र ये तीनों ही व्यवहारनय से मोक्ष के कारण जानने, और निश्चय से उन तीनोंमयी एक आत्मा ही मोक्ष का कारण है ॥१२॥