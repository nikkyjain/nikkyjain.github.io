आगे निश्चयनय से आत्मस्वरूप ही सम्यग्दर्शन है -

वीतराग चिदानंद अखंड स्वभाव, आत्मतत्त्व का सम्यक् श्रद्धान ज्ञान अनुभवरूप जो अभेद-रत्नत्रय वही जिसका लक्षण है, तथा मनोगुप्ति आदि तीन गुप्तिरूप समाधि में लीन निश्चयनय से निज-आत्मा ही निश्चय-सम्यक्त्व है, अन्य सब व्यवहार है । इसकारण आत्मा ही ध्यावने योग्य है । जैसे दाख, कपूर, चन्दन इत्यादि बहुत द्रव्यों से बनाया गया जो पीने का रस यद्यपि अनेक रसरूप है, तो भी अभेदनय से एक पान-वस्तु कही जाती है, उसी तरह शुद्धात्मानुभूति स्वरूप निश्चय-सम्यग्दर्शन ज्ञान चारित्रादि अनेक भावों से परिणत हुआ आत्मा अनेकरूप है, तो भी अभेदनय की विवक्षा से आत्मा एक ही वस्तु है । यही अभेद रत्नत्रय का स्वरूप जैन सिद्धान्तों में हर एक जगह कहा है - 'दर्शनमित्यादि..' इसका अर्थ ऐसा है, कि आत्मा का निश्चय वह सम्यग्दर्शन है, आत्मा का जानना वह सम्यग्ज्ञान है, और आत्मा में निश्चल होना वह सम्यक्चारित्र है, यह निश्चय-रत्नत्रय साक्षात् मोक्ष का कारण है, इनसे बंध कैसे हो सकता है ? कभी नहीं हो सकता ॥९६॥