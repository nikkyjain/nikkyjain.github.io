आगे मिथ्यात्व परिणति से यह जीव तत्त्व को यथार्थ नहीं जानता, विपरीत जानता है, ऐसा कहते हैं -

यह जीव अतत्त्व-श्रद्धानरूप परिणत हुआ, आत्मा को आदि लेकर तत्त्वों के स्वरूप को विपरीत श्रद्धान करता है, यथार्थ नहीं जानता । वस्तु का स्वरूप तो जैसा है वैसा ही है, तो भी वह मिथ्यात्वी जीव वस्तु के स्वरूप को विपरीत जानता है, अपना जो शुद्ध-ज्ञानादि सहित स्वरूप है, उसको मिथ्यात्व रागादिरूप जानता है । उससे क्या करता है ? कर्मों से रचे गये शरीरादि परभाव हैं उनको अपने कहता है, अर्थात् भेदविज्ञान के अभाव से गोरा, श्याम, स्थूल, कृश, इत्यादि कर्म-जनित देह के स्वरूप को अपना जानता है, इसी से संसार में भ्रमण करता है । 
यहाँ पर कर्मों से उपार्जन किये भावों से भिन्न जो शुद्ध-आत्मा है, उससे जिस समय रागादि दूर होते हैं, उस समय उपादेय है, क्योंकि तभी शुद्ध-आत्मा का ज्ञान होता है ॥७९॥