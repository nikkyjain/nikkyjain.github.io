आगे शिव शब्द से कहे गये निज शुद्ध आत्मा के ध्यान करने पर जो सुख होता है,उस सुख को तीन दोहा-सूत्रों में वर्णन करते हैं -

शिव नाम कल्याण का है, सो कल्याणरूप ज्ञान-स्वभाव निज शुद्धात्मा को जानो, उसका जो दर्शन अर्थात् अनुभव उसमें सुख होता है, वह सुख परमात्मा को छोड़ तीन-लोक में नहीं है । वह सुख क्या है ? जो निर्विकल्प वीतराग परम आनंदरूप शुद्धात्मभाव है, वही सुखी है । क्या करता हुआ यह सुख पाता है कि तीन गुप्तिरूप परमसमाधि में आरूढ़ हुआ सता ध्यानी पुरुष ही उस सुख को पाता है । अनंत गुणरूप आत्म-तत्त्व के बिना वह सुख तीनों-लोक के स्वामी इन्द्रादि को भी नहीं है । इस कारण सारांश यह निकला कि शिव नाम वाला जो निज शुद्धात्मा है, वही राग-द्वेष-मोह के त्याग से ध्यान किया गया आकुलता रहित परम सुख को देता है । संसारी जीवों के जो इन्द्रिय-जनित सुख है, वह आकुलतारूप है, और आत्मीक अतीन्द्रिय-सुख आकुलता रहित है, सो सुख ध्यान से ही मिलता है, दूसरा कोई शिव या ब्रह्मा या विष्णु नाम का पुरुष देनेवाला नहीं है । आत्माका ही नाम शिव है, विष्णु है, ब्रह्मा है ॥११६॥