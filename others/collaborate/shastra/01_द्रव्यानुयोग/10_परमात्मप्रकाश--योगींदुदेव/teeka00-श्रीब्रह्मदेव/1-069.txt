आगे निश्चयनय से जीव के जन्म, जरा, मरण, रोग, लिंग, वर्ण, और संज्ञा नहीं है, आत्मा इन सब विकारों से रहित है, ऐसा कहते हैं -

वीतराग निर्विकल्प समाधि से विपरीत जो क्रोध, मान, माया, लोभ, आदि विभाव परिणाम उनसे उपार्जन किये कर्मों के उदय से उत्पन्न हुए जन्म-मरण आदि अनेक विकार है, वे शुद्ध-निश्चयनय से जीव के नहीं हैं, क्योंकि निश्चयनय से आत्मा केवलज्ञानादि अनंत गुणाकर पूर्ण है, और अनादि-संतान से प्राप्त जन्म, जरा, मरण, रोग, शोक, भय, स्त्री, पुरुष, नपुंसकलिंग, सफेद काला वर्ण, वगैर आहार, भय, मैथुन, परिग्रहरूप संज्ञा इन सबों से भिन्न है । यहाँ उपादेयरूप अनंत-सुख का धाम जो शुद्ध-जीव उससे भिन्न जन्मादिक हैं, वे सब त्याज्य हैं, एक आत्मा ही उपादेय हैं, यह तात्पर्य जानना ॥६९॥