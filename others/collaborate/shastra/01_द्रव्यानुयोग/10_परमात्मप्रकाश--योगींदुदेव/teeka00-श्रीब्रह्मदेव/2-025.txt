आगे लोक में यद्यपि व्यवहारनय से ये सब द्रव्य एक-क्षेत्रावगाह से तिष्ठ रहे हैं, तो भी निश्चयनय से कोई द्रव्य किसी से नहीं मिलता, और कोई भी अपने अपने स्वरूप को नहीं
छोड़ता है, ऐसा दिखलाते हैं -

यद्यपि उपचरित-असद्भूत-व्यवहारनय से आधाराधेय-भाव से एक-क्षेत्रावगाह से तिष्ठ रहे हैं, तो भी शुद्ध पारिणामिक परमभाव ग्राहक शुद्ध द्रव्यार्थिकनय से पर-द्रव्य से मिलनेरूप संकर-दोष से रहित हैं, और अपने-अपने सामान्य गुण तथा विशेष-गुणों को नहीं छोड़ते हैं । 
यह कथन सुनकर प्रभाकरभट्ट ने प्रश्न किया है कि हे भगवन्, परमागम में लोकाकाश तो असंख्यातप्रदेशी कहा है, उस असंख्यात प्रदेशी लोक में अनंत जीव किस तरह समा सकते हैं ? क्योंकि एक-एक जीव के असंख्यात-असंख्यात प्रदेश हैं, और एक-एक जीव में अनंतानंत पुद्गल-परमाणु कर्म नोकर्मरूप से लग रही है, और उसके सिवाय अनन्तगुणे अन्य पुद्गल रहते हैं, सो ये द्रव्य असंख्यातप्रदेशी लोक में कैसे समा गये ? 
इसका समाधान श्री गुरु करते हैं । आकाश में अवकाशदान (जगह देने की) शक्ति है, उसके सम्बन्ध से समा जाते हैं । जैसे एक गूढ़ नागरस गुटिका में शत, सहस्र, लक्ष, सुवर्ण संख्या आ जाती है, अथवा एक दीपक के प्रकाश में बहुत दीपकों का प्रकाश जगह पाता है, अथवा जैसे एक राख के घड़े में जल का घड़ा अच्छी तरह अवकाश पाता है, भस्म में जल शोषित हो जाता है, अथवा जैसे एक ऊँटनी के दूध के घड़े में शहद का घड़ा समा जाता है, अथवा एक भूमिघर में ढोल, घण्टा आदि बहुत बाजों का शब्द अच्छी तरह समा जाता है, उसी तरह एक लोकाकाश में विशिष्ट अवगाहन-शक्ति के योग से अनंत जीव और अनन्तानन्त पुद्गल अवकाश पाते हैं, इसमें विरोध नहीं है, और जीवों में परस्पर अवगाहन-शक्ति है । ऐसा ही कथन परमागम में कहा है - 'एगणिगोद..' इत्यादि । इसका अर्थ ऐसा है कि एक निगोदिया जीव के शरीर में जीव-द्रव्य के प्रमाण से दिखलाये गये जितने सिद्ध हैं, उन सिद्धों से अनंत गुणे जीव एक निगोदिया के शरीरमें हैं, और निगोदिया का शरीर अंगुल के असंख्यातवें भाग है, सो ऐसे सूक्ष्म शरीर में अनंत जीव समा जाते हैं, तो लोकाकाश में समा जाने में क्या अचंभा है ? अनंतानंत पुद्गल लोकाकाश में समा रहे हैं, उसकी 'ओगाढ..' इत्यादि गाथा है । उसका अर्थ यह है कि सब प्रकार सब जगह यह लोक पुद्गल-कायों से अवगाढ़गाढ़ भरा है, ये पुद्गल-काय अनंत हैं; अनेक प्रकार के भेद को धरते हैं, कोई सूक्ष्म हैं कोई बादर हैं । तात्पर्य यह है कि यद्यपि सब द्रव्य एक क्षेत्रावगाह से रहते हैं, तो भी शुद्ध-निश्चयनय से जीव केवल ज्ञानादि अनंतगुणरूप अपने स्वरूप को नहीं छोड़ते हैं, पुद्गल-द्रव्य अपने वर्णादि स्वरूप को नहीं छोड़ता, और धर्मादि अन्य द्रव्य भी अपने अपने स्वरूप को नहीं छोड़ते हैं ॥२५॥