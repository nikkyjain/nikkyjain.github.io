आगे हे जीव, चिंताओं को छोड़कर शुद्धात्म स्वरूप को निरंतर देख, ऐसा कहते हैं -

हे हंस, (जीव) देखे सुने और भोगे हुए भोगों की वांछारूप खोटे ध्यान आदि सब चिंताओं को छोड़कर अत्यंत निश्चिंत होकर अपने चित्त को परमात्म-स्वरूप में स्थिर कर । उसके बाद भाव-कर्म, द्रव्य-कर्म, नो-कर्मरूप अंजन से रहित जो निरंजन देव परम आराधने योग्य अपना शुद्धात्मा है, उसका ध्यान कर । पहले यह कहा था कि खोटे ध्यान को छोड़,सो खोटे ध्यान का नाम शास्त्र में अपध्यान कहा है । अपध्यानका लक्षण कहते हैं । 'बंधवधेत्यादि..' उसका अर्थ ऐसा है कि निर्मल बुद्धिवाले पुरुष जिन-शासन में उसको अपध्यान कहते हैं, जो द्वेष से पर के मारने का, बाँधने का अथवा छेदने का चिंतवन करे, और राग-भाव से पर-स्त्री आदि का चिंतवन करे । उस अपध्यानके दो भेद हैं, एक आर्त्त दूसरा रौद्र । सो ये दोनों ही नरक, निगोद के कारण हैं, इसलिये विवेकियों को त्यागने योग्य हैं ॥११५॥