जीव अजीव के लक्षणों में से जीव का लक्षण शुद्ध चैतन्य है, वह स्पर्श, रस,गंध, रूप शब्दादिक से रहित है । ऐसा ही श्री समयसारमें कहा है -
'अरसं..' इत्यादि । इसका सारांश यह है, कि जो आत्म-द्रव्य है, वह मिष्ट आदि पाँच प्रकार के रस रहित है, श्वेत आदिक पाँच तरह के वर्ण रहित है, सुगन्ध, दुर्गंध इन दो तरह के गंध उसमें नहीं हैं, प्रगट (दृष्टिगोचर) नहीं है, चैतन्यगुण सहित है, शब्द से रहित है, पुल्लिंग आदि करके ग्रहण नहीं होता, अर्थात् लिंग रहित है, और उसका आकार नहीं दिखता, अर्थात् निराकार वस्तु है । आकार छह प्रकारकेहैं - समचतुरस्र, न्यग्रोधपरिमंडल, सातिक, कुब्जक, वामन, हुंडक । इन छह प्रकार के आकारों से रहित है, ऐसा जो चिद्रूप निज वस्तु है, उसे तू पहचान । आत्मा से भिन्न जो अजीव-पदार्थ है, उसके लक्षण दो तरह से हैं, एक जीव सम्बन्धी, दूसरा अजीव संबंधी । जो द्रव्य-कर्म, भाव-कर्म, नोकर्मरूप  है, वह तो जीव-संबंधी है, और पुद्गलादि पाँच द्रव्यरूप अजीव जीव-संबंधी नहीं हैं, अजीव-संबंधी ही हैं, इसलिये अजीव हैं, जीव से भिन्न हैं । इस कारण जीव से भिन्न अजीवरूप जो पदार्थ हैं, उनको अपने मत समझो । यद्यपि रागादिक विभाव परिणाम जीव में ही उपजते हैं, इससे जीव के कहे जाते हैं, परंतु वे कर्म-जनित हैं, पर-पदार्थ (कर्म) के संबंध से हैं, इसलिये 'पर' ही समझो । यहाँ पर जीव-अजीव दो पदार्थ कहे गये हैं, उनमें से शुद्ध-चेतना लक्षण का धारण करनेवाला शुद्धात्मा ही ध्यान करने योग्य है, यह सारांश हुआ ॥३०॥