आगे निश्चयनय से आठ कर्म और सब दोषों से रहित सम्यग्दर्शन ज्ञान चारित्रमयी आत्मा को तू जान, ऐसा कहते हैं -

शुद्ध-निश्चयनय से ज्ञानावरणादि आठ कर्मों से रहित मिथ्यात्व रागादि सब विकारों से रहित शुद्धोपयोग के साथ रहनेवाले अपने सम्यग्दर्शन ज्ञान चारित्ररूप आत्मा का निश्चय से चिंतवन कर । देखे, सुने, अनुभवे भोगों की अभिलाषारूप सब विभाव-परिणामों को छोड़कर निज-स्वरूप का ध्यान कर । 
यहाँ उपादेयरूप अतीन्द्रिय-सुख से तन्मयी और सब भाव-कर्म, द्रव्य-कर्म, नो-कर्म से जुदा जो शुद्धात्मा है, वही अभेद रत्नत्रय को धारण करनेवाले निकट-भव्यों को उपादेय है, ऐसा तात्पर्य हुआ ॥७५॥

ऐसे तीन प्रकार आत्मा के कहनेवाले प्रथम महाधिकार में जुदे-जुदे स्वतंत्र भेद भावना के स्थल में नौ दोहा-सूत्र कहे ।