आगे जिसके निश्चय से बंध नहीं हैं, और संसार भी नहीं है, उस आत्मा को सब लौकिक व्यवहार छोड़कर अच्छी तरह पहचानो, ऐसा कहते हैं -

हे योगी, जिस चिदानन्द शुद्धात्मा के  निश्चय से निज स्वभाव से भिन्न द्रव्य, क्षेत्र, काल, भव, भावरूप पाँच प्रकार परिवर्तन (भ्रमण) स्वरूप संसार नहीं है, और संसार के कारण जो प्रकृति, स्थिति, अनुभाग, प्रदेशरूप चार प्रकार का बंध भी नहीं है, जो बंध केवलज्ञानादि अनंत चतुष्टय को प्रगटतारूप मोक्ष-पदार्थ से जुदा है, उस परमात्मा को तू मन में से सब लौकिक-व्यवहार को छोड़कर तथा वीतराग समाधि में ठहरकर जान, अर्थात् चिन्तवन कर । शुद्धात्मा की अनुभूति से भिन्न जो संसार और संसार का कारण बंध इन दोनों से रहित और आकुलता से रहित ऐसे लक्षणवाला मोक्ष का मूलकारण जो शुद्धात्मा है, वही सर्वथा आराधने योग्य है ॥४६॥