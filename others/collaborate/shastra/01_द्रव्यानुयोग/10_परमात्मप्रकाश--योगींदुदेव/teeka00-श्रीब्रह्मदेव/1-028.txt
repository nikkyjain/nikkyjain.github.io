इससे आगे पाँच प्रक्षेपकों द्वारा आत्मा ही का कथन करते हैं -

ज्ञानानन्द-स्वरूप निज शुद्धात्मा को निर्विकल्प समाधि में स्थिर होकर जान, अन्य परमात्म-स्वभाव से विपरीत पाँच इन्द्रियों के विषय आदि सब विकार परिणामों को दूर से ही त्याग, उनका सर्वथा ही त्याग कर । यहाँ पर किसी शिष्य ने प्रश्न किया कि निर्विकल्प-समाधि में सब जगह वीतराग विशेषण क्यों कहा है ? उसका उत्तर कहते हैं - जहाँ पर वीतरागता है, वहीं निर्विकल्प-समाधिपना है, इस रहस्य को समझानेके लिये अथवा जो रागी हुए कहते हैं कि हम निर्विकल्प-समाधि में स्थित हैं, उनके निषेध के लिये वीतरागता सहित निर्विकल्प-समाधि का कथन किया गया है, अथवा सफेद शंख की तरह स्वरूप प्रगट करने के लिये कहा गया है, अर्थात् जो शंख होगा, वह श्वेत ही होगा, उसी प्रकार जो निर्विकल्प-समाधि होगी, वह वीतरागतारूप ही होगी ॥२८॥