उक्तं च -

देउ इत्यादि । [देउ] देवः परमाराध्यः [ण] नास्ति कस्मिन् कस्मिन् नास्ति । [देउले] देवकुले देवतागृहे [णवि सिलए] नैव शिलाप्रतिमायां, [णवि लिप्पइ] नैव लेपप्रतिमायां, [णवि चित्ति] नैव चित्रप्रतिमायाम् । तर्हि क्व तिष्ठति । निश्चयेन [अखउ] अक्षयः [णिरंजणु] कर्माञ्जनरहितः । पुनरपि किंविशिष्टः । [णाणमउ] ज्ञानमयः केवलज्ञानेन निर्वृत्तः [सिउ] शिवशब्द वाच्यो निजपरमात्मा । एवंगुणविशिष्टः परमात्मा देव इति । [संठिउ] संस्थितः [समचित्ति] समभावे समभावपरिणतमनसि इति । तद्यथा । यद्यपि व्यवहारेण धर्मवर्तनानिमित्तंस्थापनारूपेण पूर्वोक्त गुणलक्षणो देवो देवगृहादौ तिष्ठति तथापिनिश्चयेन शत्रुमित्र-सुखदुःखजीवितमरणादिसमतारूपे वीतरागसहजानन्दैकरूपपरमात्मतत्त्वसम्यक्श्रद्धानज्ञानानुभूति-
रूपाभेदरत्नत्रयात्मकसमचित्ते शिवशब्दवाच्यः परमात्मा तिष्ठतीति भावार्थः ॥१२३॥ 
तथा चोक्तं समचित्तपरिणतश्रमणलक्षणम् - 
समसत्तुबंधुवग्गो समसुहदुक्खो पसंसणिंदसमो । 
समलोह-कंचणो वि य जीविदमरणे समो समणो ॥

इत्येकत्रिंशत्सूत्रैश्चूलिकास्थलं गतम् । 