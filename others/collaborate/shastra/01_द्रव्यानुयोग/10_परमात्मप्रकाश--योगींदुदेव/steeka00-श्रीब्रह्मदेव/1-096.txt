अथ निश्चयेनात्मसंवित्तिरेव दर्शनमिति प्रतिपादयति -

[अप्पा दंसणु केवलु वि] आत्मा दर्शनं सम्यक्त्वं भवति । कथंभूतोऽपि । केवलोऽपि । [अण्णु सव्वु ववहारु] अन्यः शेषः सर्वोऽपि व्यवहारः । तेन कारणेन [एक्कु जि जोइय झाइयइ] हे योगिन्, एक एव ध्यायते । यः आत्मा कथंभूतः । [जो तइलोयहं सारु] यः परमात्मात्रैलोक्यस्य सारभूत इति । तद्यथा । वीतरागचिदानन्दैकस्वभावात्मतत्त्वसम्यक्श्रद्धान-ज्ञानानुभूतिरूपाभेदरत्नत्रयलक्षणनिर्विकल्पत्रिगुप्तिसमाधिपरिणतो निश्चयनयेन स्वात्मैव सम्यक्त्वं अन्यः सर्वोऽपि व्यवहारस्तेन कारणेन स एव ध्यातव्य इति । अत्र यथा द्राक्षा-कर्पूरश्रीखण्डादिबहुद्रव्यैर्निष्पन्नमपि पानकमभेदविवक्षया कृत्वैकं भण्यते, तथा शुद्धात्मानुभूतिलक्षणैर्निश्चयसम्यग्दर्शनज्ञानचारित्रैर्बहुभिः परिणतो अनेकोऽप्यात्मात्वभेदविवक्षया
एकोऽपि भण्यत इति भावार्थः । तथा चोक्तं अभेदरत्नत्रयलक्षणम् - 
दर्शनमात्म-विनिश्चितिरात्मपरिज्ञानमिष्यते बोधः । 
स्थितिरात्मन चारित्रं कुत एतेभ्यो भवतिबन्धः ॥९६॥