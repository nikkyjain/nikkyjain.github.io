अथ यः समभावस्थितानां योगिनां परमानन्दं जनयन् कोऽपि शुद्धात्मा स्फुरतितमाह -

यः कोऽपि परमात्मा जीवितमरणलाभालाभसुखदुःखशत्रुमित्रादिसमभावपरिणत-स्वशुद्धात्मसम्यक्श्रद्धानज्ञानानुष्ठानरूपाभेदरत्नत्रयात्मकवीतरागनिर्विकल्पसमाधौ प्रतिष्ठितानां परमयोगिनां कश्चित् स्फुरति संवित्तिमायाति । किं कुर्वन् । वीतरागपरमानन्दजनयन् स्फुटंनिश्चितम् । तथा चोक्तम् -
((आत्मानुष्ठाननिष्ठस्य व्यवहारबहिःस्थितेः । 
जायते परमानन्दःकश्चिद्योगेन योगिनः ॥))
हे प्रभाकरभट्ट स एवंभूतः परमात्मा भवतीति । अत्र वीतराग-निर्विकल्पसमाधिरतानां स एवोपादेयः, तद्विपरीतानां हेय इति तात्पर्यार्थः ॥३५॥