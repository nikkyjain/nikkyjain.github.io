अथ धर्मार्थकाममोक्षाणां मध्ये सुखकारणत्वान्मोक्ष एवोत्तम इति अभिप्रायं मनसिसंप्रधार्य सूत्रमिदं प्रतिपादयति -

धम्महं इत्यादि । [धम्महं] धर्मस्य धर्माद्वा [अत्थहं] अर्थस्य अर्थाद्वा [कामहं वि] कामस्यापि कामाद्वा [एयहं सयलहं] एतेषां सकलानां संबन्धित्वेन एतेभ्यो वा सकाशात् [मोक्खु] मोक्षं [उत्तमु पभणहिं] उत्तमं विशिष्टं प्रभणन्ति । के कथयन्ति । [णाणि] ज्ञानिनः । [जिय] हे जीव । कस्मादुत्तमं प्रभणन्ति मोक्षम् । [अण्णें] अन्येन धर्मार्थकामादिना [जेण] येन कारणेन [ण सोक्खु] नास्तिपरमसुखम् इति । तद्यथा - धर्मशब्देनात्र पुण्यं कथ्यते अर्थशब्देन तु पुण्यफ लभूतार्थो राज्यादि-विभूतिविशेषः, कामशब्देन तु तस्यैव राज्यस्य मुख्यफ लभूतः स्त्रीवस्त्रगंध माल्यादिसंभोगः ।एतेभ्यस्त्रिभ्यः सकाशान्मोक्षमुत्तमं कथयन्ति । के ते । वीतरागनिर्विकल्पस्वसंवेदनज्ञानिनः ।कस्मात् । आकुलत्वोत्पादकेन वीतरागपरमानन्दसुखामृतरसास्वादविपरीतेन धर्मार्थकामादिनामोक्षादन्येन येन कारणेन सुखं नास्तीति भावार्थः ॥१२६॥