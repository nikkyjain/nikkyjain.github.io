तीनों लोकों और तीनों कालों में रहने वाले समस्त पदार्थों को युगपत्‌ प्रकाशित करने में समर्थ महिमा के  धारी, अनन्त गुणों से युक्त होने से जिन्हे 'अपरिमित' ऐसा कहा गया है (तथा) अखण्ड चैतन्यगुण की अपेक्षा से जो एक हैं (तथा) 'ॐ' इस अक्षर सहित सम्पूर्ण वाङ्मय के कारणभूत है -- "अर्हन्त, अशरीरी (सिद्ध), आचार्य, उपाध्याय तथा मुनि-- इन पाँचो परमेष्ठियों के नामों के प्रथम अक्षरों से निष्पन्न ॐकार' पचपरमेष्ठी है", --इनकी स्वर-सन्धि से निमित्त ॐकार आदि सम्पूर्ण वाङ्मय का उपदेशकत्व होने से ॐकारादि सम्पूर्ण वाङ्मय के कारण है, ऐसे जो कोई सम्पूर्ण जीवों के लिए सुख के उपदेशक होने से 'शंकर' है, परमपद को प्राप्त होने से जो 'सुगत' है, परम उत्कृष्ट ऐश्वर्य से युक्त होने से जो 'ईश' है (तथा) अपने से अधिक (अन्य किसी पदार्थ के) न होने से जो 'अनीश' हैं, (ऐसे) अत्यन्त प्रकाशमान उन परमात्मा अर्हन्त भट्टारक को गणधरदेवादि 'योगीन्द्र' कहते है (अर्थात्‌ गणधरदेव भी उनका गुणगान-स्तुतिगान करते हैं ) -- इस युग के प्रारम्भ में हुए उन सर्वज्ञ परमात्मा को मैं योगीन्दुदेव नमस्कार / वन्दना करता हूँ ।