((पुण्‍य हेतु दानादिको, निर्धन धन संचेय;;स्‍नान हेतु निज तन कुधी, कीचड़ से लिम्‍पेय ॥१६॥))
जो निर्धन ऐसा ख्‍याल करे कि 'पात्रदान, देवपूजा आदि करने से नवीन पुण्य की प्राप्ति ओर पूर्वोपार्जित पाप की हानि होगी, इसलिये पात्र-दानादि करने के लिये धन कमाना चाहिये', नौकरी खेती आदि करके धन कमाता है, समझना चाहिये कि वह 'स्‍नान कर डालूँगा' ऐसा विचार कर अपने शरीर को कीचड़ से लिप्‍त करता है । स्‍पष्‍ट बात यह है कि जैसे कोई आदमी अपने निर्मल अंग को 'स्‍नान कर लूँगा' का ख्‍याल कर कीचड़ से लिप्‍त कर डाले, तो वह मूर्ख ही गिना जायगा । उसी तरह पाप के द्वारा पहिले धन कमा लिया जाय, पीछे पात्र-दानादि के पुण्‍य से उसे नष्‍ट कर डालूंगा, ऐसे ख्‍याल से धन के कमाने में लगा हुआ व्यक्ति भी समझना चाहिये । संस्‍कृत-टीका में यह भी लिखा हुआ है कि चक्रवर्ती आदिकों की तरह जिसको बिना यत्‍न किये हुए धन की प्राप्ति हो जाय, तो वह उस धन से कल्‍याण के लिये पात्र-दानादिक करे तो करे । 
फिर किसी को भी धन का उपार्जन, शुद्ध-वृत्ति से हो भी नहीं सकता, जैसा कि श्री गुणभद्राचार्य ने आत्‍मानुशासन में कहा है- 'सत्पुरूषों की सम्‍पत्तियाँ, शुद्ध ही शुद्ध धन से बढ़ती हैं, यह बात नहीं है । देखो, नदियाँ स्‍वच्‍छ जल से ही परिपूर्ण नहीं हुआ करती हैं । वर्षा में गँदले पानी में भी भरी रहती हैं' ॥१६॥ 
उत्‍थानिका-फिर शिष्‍य कहता है कि भगवन् ! धन के कमाने में यदि ज्‍यादातर पाप होता है और दु:ख का कारण होने से धन निन्द्य है, तो धन के बिना भोग और उपयोग भी नहीं हो सकते, इसलिये उनके लिये धन होना ही चाहिये और इस तरह धन प्रशंसनीय माना जाना चाहिये । इस विषय में आचार्य कहते हैं कि 'यह बात भी नहीं है', अर्थात् 'पुण्‍य का कारण होने से धन प्रशंसनीय है' यह जो तुमने कहा था, सो वैसा ख्‍याल कर धन कमाना उचित नहीं, यह पहिले ही बताया जा चुका है । 'भोग और उपभोग के लिये धन साधन है' यह जो तुम कह रहे हो, सो भी बात नहीं है, यदि कहो क्‍यों ? तो उसके लिये कहते हैं --