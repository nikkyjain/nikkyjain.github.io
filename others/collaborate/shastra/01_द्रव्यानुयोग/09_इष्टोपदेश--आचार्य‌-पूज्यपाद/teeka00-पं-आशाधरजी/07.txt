((मोहकर्म के उदय से, वस्‍तुस्‍वभाव न पात;;मदकारी कोदों भखे, उल्‍टा जगत लखात ॥७॥))
मोहनीय-कर्म के उदय से ढंका हुआ ज्ञान, वस्‍तुओं के यथार्थ (ठीक-ठीक) स्‍वरूप का प्रकाशन करने में दबी हुई सामर्थ्‍य वाला ज्ञान, सुख, दु:ख, शरीर आदिक पदार्थों के स्‍वभाव को नहीं जान पाता है । परस्‍पर में मेल रहने पर भी किसी विवक्षित (खास) पदार्थ को अन्‍य पदार्थों से जुदा जतलाने के लिये कारणीभूत धर्म को (भाव को) स्‍व आसाधारण भाव करते हैं । अर्थात् दो अथवा दो से अधिक, अनेक पदार्थों के बीच मिले रहने पर भी जिस आसाधारण-भाव (धर्म) के द्वारा किसी खास पदार्थ को अन्‍य पदार्थों से जुदा जान सके उसी धर्म को उस पदार्थ का स्‍वभाव कहते हैं । 
ऐसा ही अन्‍यत्र भी कहा है- 'मल सहित मणि का प्रकाश (तेज) जैसे एक प्रकार से न होकर अनेक प्रकार से होता हैं, वैसे ही कर्म-सम्‍बद्ध आत्मा का प्रतिभास भी एक रूप से न होकर अनेक रूप से होता है ।' 
यहाँ पर किसी का प्रश्‍न है कि - 
अमूर्त आत्‍मा का मूर्तिमान कर्मों के द्वारा अभिभव (पैदा) कैसे हो सकता है ?
उत्‍तर-स्‍वरूप आचार्य कहते हैं - 
'नशे को पैदा करनेवाले कोद्रव-कोदों धान्‍य को खाकर जिसे नशा पैदा हो गया है, ऐसा पुरूष, घट-पट आदि पदार्थों के स्‍वभाव को नहीं जान सकता, उसी प्रकार कर्मबद्ध आत्‍मा, पदार्थों के स्‍वभाव को नहीं जान पाता है । अर्थात् आत्मा का ज्ञान गुण यद्यपि अमूर्त है, फिर भी मूर्ति-मान कोद्रवादि धान्‍यों से मिलकर वह बिगड़ जाता है । उसी प्रकार अमूर्त आत्‍मा मूर्तिमान् कर्मों के द्वारा अभिभूत हो जाता है और उसके गुण भी दब जाते हैं' ॥७॥ 
शरीर आदिकों के स्‍वरूप को न समझता हुआ आत्‍मा शरीरादिकों को किसी दूसरे रूप में ही मान बैठता है ।
इसी अर्थ को आगे के श्‍लोक में स्‍पष्‍टरीत्‍या विवेचित करते हैं – 
