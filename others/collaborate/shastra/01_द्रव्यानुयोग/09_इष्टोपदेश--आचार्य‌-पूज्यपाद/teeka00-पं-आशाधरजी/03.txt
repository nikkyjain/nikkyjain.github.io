अपने कार्य के वश से नगर के भीतर गये हुए तथा वहाँ से वापिस आनेवाले अपने तीसरे साथी की मार्ग में प्रतीक्षा करनेवाले-जिनमें से एक तो छाया में बैठा हुआ है और दूसरा धूप में बैठा हुआ है - दो व्‍यक्तियों में जैसे बड़ा भारी अन्‍तर है, अर्थात् छाया में बैठनेवाला तीसरे पुरुष के आने तक सुख से बैठा रहता है और धूप में बैठनेवाला दु:ख के साथ समय व्‍यतीत करता रहता है । उसी तरह जब तक जीव को मुक्ति के कारणभूत अच्‍छे द्रव्‍य, क्षेत्र, काल भाव आदिक प्राप्‍त होते हैं, तब तक व्रतादिकों का आचरण करनेवाला स्‍वर्गादिक स्‍थानों में आनंद के साथ रहता है, दूसरा व्रतादिकोंको न पालता हुआ असंयमी पुरुष नरकादिक स्‍थानों में दु:ख भोगता रहता है । अत: व्रतादिकों का परिपालन निरर्थक नहीं, अपितु सार्थक है ।

शंका - यहाँ पर शिष्‍य पुन: प्रश्‍न करता हुआ कहता है -- 'यदि उपरिलिखित कथन को मान्‍य किया जायगा, तो चिद्रूप आत्‍मा में भक्तिभाव (विशुद्ध अंतरंग अनुराग) करना अयुक्‍त ही हो जायगा ? कारण कि आत्‍मनुराग से होनवाला मोक्षरूपी सुख तो योग्‍य द्रव्‍य, क्षेत्र, काल, भावादिरूप सम्‍पत्ति की प्राप्ति की अपेक्षा रखने के कारण बहुत दूर हो जायगा और बीच में ही मिलने-वाला स्‍वर्गादि-सुख व्रतों के सहाय से मिल जायगा । तब फिर आत्‍मानुराग करने से क्‍या लाभ ? अर्थात् सुखार्थी साधारण जन आत्‍मानुराग की ओर आकर्षित न होते हुए व्रतादिकों की ओर ही अधिक झुक जायेंगे । 
समाधान - शंका का निराकरण करते हुए आचार्य बोले, -- 'व्रतादिकों का आचरण करना निरर्थक नहीं है ।' (अर्थात् सार्थक है), इतनी ही बात नहीं, किन्‍तु आत्‍म-भक्ति को अयुक्‍त बतलाना भी ठीक नहीं है । इसी कथन की पुष्टि करते हुए आगे श्‍लोक लिखते हैं -- 
