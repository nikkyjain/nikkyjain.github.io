((सब पुद्गलको मोहसे, भोग भोगकर त्‍याग;;मैं ज्ञानी करता नहीं, उस उच्छिष्‍टमें राग ॥३०॥))
अविद्या के आवेश के वश से अनादिकाल से ही मुझ संसारीजीव ने कर्म आदि के रूप में समस्‍त पुद्गलों को बार-बार पहले भोगा और पीछे उन्‍हें नीरस (कर्मत्‍वादि रहित) करके छोड़ दिया । जब ऐसा है, तब स्‍वयं भोगकर छोड़ दिये गये जूठन – उच्छिष्‍ट भोजन, गन्‍ध, मालादिकों में जैसे लोगों को फिर भोगने की स्‍पृहा नहीं होती, उसी तरह इस समय तत्त्वज्ञान से विशिष्‍ट हुए मेरी उन छिनकी हुई रेंट (नाक) सरीखे पुद्गलों में क्‍या अभिलाषा हो सकती है ? नहीं, नहीं, हरगिज नहीं । भैया ! जब कि तुम मोक्षार्थी हो तब तुम्‍हें निर्ममत्‍व की ही भावना करनी चाहिये ॥३०॥
यहाँ पर शिष्‍य कहता है कि वे पुद्गल क्‍यों बाँध जाते हैं ? अर्थात् जीव के द्वारा पुद्गल क्‍यों और किस प्रकार से हमेशा बन्‍ध को प्राप्‍त होते रहते हैं ? आचार्य उत्‍तर देते हुए कहते हैं --