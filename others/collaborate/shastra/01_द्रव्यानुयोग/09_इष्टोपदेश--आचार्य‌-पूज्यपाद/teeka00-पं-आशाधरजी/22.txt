जिसने इन्द्रिय और मन को रोक लिया है अथवा जिसने इन्द्रिय और मनकी उच्‍छृंखल एवं स्‍वैराचारूप प्रवृति को ध्‍वस्‍त कर दिया है, ऐसा आत्‍मा, जिसका स्‍वरूप पहिले बता आये हैं, आत्‍मा को आत्‍मा से ही यानी स्‍व-संवेदन रूप प्रत्‍यक्ष ज्ञान से ही ध्‍यावे, कारण कि स्‍वयं आत्‍मा में ही उसकी ज्ञप्ति (ज्ञात) होती है । उस ज्ञप्तिमें और कोई करणान्‍तर नहीं होते । जैसा कि तत्‍वानुशासनमें कहा है -- 
'वह आत्‍मा स्‍वपर-प्रतिभासस्‍वरूप है । वह स्‍वयं ही स्‍वयं को जानता है, और पर को भी जानता है । उसमें उससे भिन्न अन्‍य करणों की आवश्‍यकता नहीं है । इसलिये चिन्‍ता को छोड़कर स्‍वसंवित्ति-स्‍व-संवेदन के द्वारा ही उसे जानो, जो कि खुद में ही स्थित है । कारण कि परमार्थ से सभी पदार्थ स्‍वरूप में ही रहा करते हैं । इसके लिये उचित है कि मन को एकाग्र कर चक्षु आदिक इन्द्रियों की अपने अपने विषयों (रूप आदिकों) से व्‍यावृत्ति कर ।' यहाँ पर संस्‍कृत-टीकाकार पंडित आशाधरजी ने 'एकाग्र' शब्‍द के दो अर्थ प्रदर्शित किये हैं । एक कहिये विवक्षित कोई एक आत्‍मा, अथवा कोई एक द्रव्‍य अथवा पर्याय, वही है अग्र कहिये प्रधग्‍नता से आलंम्‍बनभूत विषय जिसका ऐसे मन को कहेंगे 'एकाग्र' अथवा एक कहिये पूर्वापर पर्यायों में अविच्छिन्‍न रूप से प्रवर्तनमान द्रव्‍य- आत्‍मा वही है, अग्र-आत्‍मग्राह्य जितना ऐसे मन को एकाग्र कहेंगे । 
सारांश यह है कि जहाँ कहीं अथवा आत्‍मा में ही श्रुतज्ञान के सहारे से भावनायुक्‍त हुए मन के द्वारा इन्द्रियों को रोक कर स्‍वात्‍मा की भावना कर उसी में एकाग्रता को प्राप्‍त कर चिन्‍ता को छोड़कर स्‍व-संवेदन के ही द्वारा आत्‍मा का अनुभव करे । जैसा कि कहा भी है- 
'उस (आत्‍मा) को श्रुतज्ञान के द्वारा जानकर पीछे संवेदन (स्वसंवेदन) में अनुभव करे । जो श्रुतज्ञान का आलम्‍बन नहीं लेता वह आत्‍म-स्‍वभाव के विषय में गड़बड़ा जाता है' । इसी तरह यह भी भावना करे कि जैसा कि पूज्‍यापादस्‍वामी के समाधिशतक में कहा है -- 
'मैं इन्द्रियों के विषयों से अपने को हटाकर अपने में स्थित ज्ञानस्‍वरूप एवं परमानंदमयी आपको अपने ही द्वारा प्राप्‍त हुआ हूँ ।' ॥२२॥ 
यहाँ पर शिष्‍य का कहना है कि भगवन् ! आत्‍मा से अथवा आत्‍मा की उपासना करने से क्‍या मतलब सधेगा - क्‍या फल मिलेगा ! क्‍योंकि विचारवानों की प्रवृत्ति तो फलज्ञानपूर्वक हुआ करती है, इस प्रकार पूछे जाने पर आचार्य जवाब देते हैं --