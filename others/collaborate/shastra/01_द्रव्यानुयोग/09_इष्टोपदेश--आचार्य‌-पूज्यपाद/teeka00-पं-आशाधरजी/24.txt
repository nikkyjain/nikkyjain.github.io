अध्‍यात्‍मयोग से आत्‍मा से आत्‍मा का ही ध्‍यान करने से कर्मों की निर्जरा (एक-देश से कर्मों का क्षय हो जाना, कर्मों का सम्‍बंध छूट जाना) हो जाती है । उसमें भी जो सिद्धयोगी हैं, उनके तो अशुभ तथा शुभ दोनों ही प्रकारों के कर्मों की निर्जरा हो जाती है । और जो साध्‍ययोगी हैं, उनके असातावेदनीय आदि अशुभ कर्मों की निर्जरा होती है । कोरी निर्जरा होती हो सो बात नहीं है । अपितु भूख-प्‍यास आदि दु:ख के भेदों (परीषहों) की तथा देवादिकों के द्वारा किये गये उपसर्गों की बाधा को अनुभव में न लाने से कर्मों के आगमन (आस्रव) को रोक देनेवाली निर्जरा भी होती है । जैसा कि कहा भी है -- 
'जिसके पुण्‍य और पापकर्म, बिना फल दिये स्‍वयमेव (अपने आप) गल जाते हैं – खिर जाते हैं, वही योगी है । उसको निर्वाण हो जाता है । उसके फिर नवीन कर्मों का आगमन नहीं होता' । इस श्‍लोक द्वारा पुण्‍य-पापरूप दोनों ही प्रकार के कर्मों की निर्जरा होना बतलाया है । और भी तत्त्वानुशासन में कहा है -- 
'चरमशरीरी को ध्‍यान का फल कह देने के बाद आचार्य अचरमशरीरी के ध्‍यान का फल बतलाते हुए कहते हैं कि -- जो सदा ही ध्‍यान का अभ्‍यास करनेवाला है, परन्‍तु जो अचरमशरीरी है, (तद्भव मोक्षगामी नहीं है) ऐसे ध्‍याता को सम्‍पूर्ण अशुभ कर्मों की निर्जरा व संवर होता है । अर्थात् वह प्राचीन एवं नवीन समस्‍त अशुभ कर्मों का संवर तथा निर्जरा करता है' । इस श्लोक द्वारा पापरूप कर्मों की ही निर्जरा व उनका संवर होना बतलाया गया है । और भी पूज्‍यपादस्‍वामी ने समाधिशतक में कहा है --
'आत्‍मा व शरीर के विवेक (भेद) ज्ञान से पैदा हुए आनंद से परिपूर्ण (युक्‍त) योग, तपस्‍या के द्वारा भयंकर उपसर्गों व घोर परीषहों को भोगते हुए भी खेद-खिन्‍न नहीं होते हैं' ।
यह सब व्‍यवहारनय से कहा जाता है कि बन्‍धवाले कर्मों की निर्जरा होती हैं, परमार्थ से नहीं । कदाचित् तुम कहो कि ऐसा क्‍यों ? आचार्य कहते हैं कि वत्स ! सुनो, क्‍योंकि एकदेश में सम्‍बंध छूट जाना, इसी को निर्जरा कहते हैं । वह निर्जरा कर्म की (चित्‍सामान्‍य के साथ अन्‍वय व्‍यतिरेक रखनेवाले पुद्गलों के परिणामरूप द्रव्‍य-कर्म की) हो सकती है । क्‍योंकि संयोगपूर्वक विभाग दो द्रव्‍यों में ही बन सकता है । अब जरा बारीक दृष्टि से विचार करो कि उस समय जब कि योगी पुरुष स्‍वरूपमात्र में अवस्‍थान कर रहा है, उस द्रव्‍य-कर्म का आत्‍मा के साथ संयोगादि सम्‍बन्‍धों में से कौन-सा सम्‍बन्‍ध हो सकता है ? मतलब यह है कि किसी तरह का संबंध नहीं बन सकता । जिस समय आत्‍म ही ध्‍यान और ध्‍येय हो जाता है, उस समय हर तरह से आत्‍मा पर-द्रव्‍यों से व्‍यावृत होकर केवल स्‍वरूप में ही स्थित हो जाता है । तब उसका दूसरे द्रव्‍य से संबंध कैसा ? क्‍योंकि संबंध तो दो में रहा करता है, एक में नहीं होता है । 
यह भी नहीं कहना कि इस तरह की अवस्‍था संसारी-जीव में नहीं पाई जाती । कारण कि संसाररूपी समुद्र-तट के निकटवर्ती अयोगीजनों का मुक्‍तात्‍माओं की तरह पंच ह्रस्‍व अक्षर (अ इ उ ऋ लृ) के बोलने में जितना काल करता है, उतने काल तक वैसा (निर्बन्‍ध बन्‍ध रहित) रहना संभव है । 
शीघ्र ही जिनके समस्‍त कर्मों का नाश होनेवाला है ऐसे जीवों (चौदहवें गुणस्‍थानवाले जीवों) में भी उत्‍कृष्‍ट शुक्‍ल-लेश्‍या के संस्‍कार के वश से उतनी देर (पंच ह्रस्‍व अक्षर बोलने में जितना समय लगता है, उतने समय) तक कर्म परतन्‍त्रता का व्‍यवहार होता है जैसा कि परमागम में कहा गया है- 
'जो शीलों के ईशत्व (स्‍वामित्‍व) को प्राप्‍त हो गया है, जिसके समस्‍त आस्रव रुक गये हैं, तथा जो कर्मरूपी धूली से रहित हो गया है, वह गतयोग-अयोगकेवली होता है' ॥२४॥
उपरिलिखित अर्थको बतलानेवाला और भी श्‍लोक सुनो --