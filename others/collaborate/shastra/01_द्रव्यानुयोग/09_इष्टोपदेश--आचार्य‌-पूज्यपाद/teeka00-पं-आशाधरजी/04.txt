((आत्‍मभाव यदि मोक्षप्रद, स्‍वर्ग है कितनी दूर;;दोय कोस जो ले चले, आध कोस सुख दूर ॥४॥))
आत्‍मा में लगा हुआ जो परिणाम भव्‍य प्राणियों को मोक्ष प्रदान करता है, उस मोक्ष देने में समर्थ आत्‍म-परिणाम के लिये स्‍वर्ग कितना दूर है ? न कुछ । वह तो उनके निकट ही समझो । अर्थात् स्‍वर्ग तो स्‍वात्‍यध्‍यान से पैदा किये पुण्‍य का एक फलमात्र है । ऐसा ही कथन अन्‍य ग्रन्‍थों में भी पाया जाता है । तत्‍वानुशासन में कहा है -- 'गुरू के उपदेश को प्राप्‍त कर सावधान हुए प्राणियों के द्वारा चिन्‍तवन किया गया यह अनंत शक्तिवाला आत्‍मा चिंतवन करनेवाले को भुक्ति और मुक्ति प्रदान करता है । इस आत्‍मा को अरहंत और सिद्ध के रूप में चिंतवन किया जाय तो यह चरमशरीरी को मुक्ति प्रदान करता है और यदि चरमशरीरी न हो तो उसे वह आत्‍म-ध्‍यान से उपार्जित पुण्‍य की सहायता से भुक्ति (सवर्ग चक्रवर्त्‍यादि के भोगों) को प्रदान करनेवाला होता है ।'
श्‍लोक की नीचे की पंक्ति में उपरिलिखित भाव को दृष्‍टान्‍त द्वारा समझाते हैं -- 
देखो, जो भार को ढोनेवाला अपने भार को दो कोस तक आसानी और शीघ्रता के साथ ले जा सकता है, तो क्‍या वह अपने भार को आधा कोस ले जाते हुए खिन्‍न होगा ? नहीं । भार को ले जाते हुए खिन्‍न न होगा । बड़ी शक्ति के रहने या पाये जाने पर अल्‍प शक्ति का पाया जाना तो सहज (स्‍वाभाविक) ही है ॥४॥ 
इस प्रकार आत्‍म-भक्ति को जब कि स्‍वर्ग-सुखों का कारण बतला दिया गया, तब शिष्‍य पुन: कुतूहल की निवृत्ति के लिये पूछता है कि 'स्‍वर्ग में जानेवालों को क्‍या फल मिलता है ?' आचार्य इसका स्‍पष्‍ट रीति से उत्‍तर देते हुए लिखते हैं --