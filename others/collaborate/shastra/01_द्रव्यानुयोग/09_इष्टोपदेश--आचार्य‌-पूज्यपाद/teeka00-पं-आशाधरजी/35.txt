तत्त्वज्ञान की उत्‍पत्ति के अयोग्‍य अभव्‍य आदिक जीव, तत्त्वज्ञान को धर्माचार्यादिकों के हजारों उपदेशों से भी नहीं प्राप्‍त कर सकते हैं । जैसा कि कहा गया है - 
'कोई भी प्रयत्‍न कार्य की उत्‍पत्ति करने के लिये स्‍वाभाविक गुण की अपेक्षा किया करता है । सैकड़ों व्‍यापारों से भी बगुला तोते की तरह नहीं पढ़ाया जा सकता है ।'
इसी तरह तत्त्वज्ञानी जीव, तत्त्वज्ञान से छूटकर हजारों उपायों के द्वारा भी अज्ञत्‍व को प्राप्‍त नहीं कर सकता । जैसा कि कहा गया है --
'जिसके कारण भय से घबराई हुई सारी दुनियाँ मार्ग को छोड़कर इधर-उधर भटकने लग जाय, ऐसे वज्र के गिरनेपर भी अतुल शांति-सम्‍पन्‍न योगिगण योग से (ध्‍यान से) चलायमान नहीं होते । तब ज्ञानरूपी प्रदीप से जिन्‍होंने मोहरूपी महान् अन्‍धकार को नष्‍ट कर दिया है, ऐसे सम्‍यग्‍दृष्टि जीव क्‍या शेष परीषहों के आनेपर चलायमान हो जायेंगे ?  नहीं, वे कभी भी चलायमान नहीं हो सकते हैं ।'
यहाँ शंका यह होती है कि यों तो बाह्य निमित्‍तों का निराकरण ही हो जायेगा ? इसके विषय में जवाब यह है कि अन्‍य जो गुरू आदिक तथा शत्रु आदिक हैं, वे प्रकृत कार्य के उत्‍पादन में तथा विध्‍वंसन में सिर्फ निमित्‍तमात्र हैं । वास्‍तव में किसी कार्य के होने व बिगड़ने में उसकी योग्‍यता ही साक्षात् साधक होती है । जैसे एक साथ गतिरूप परिणाम के लिये सन्‍मुख हुए पदार्थों में गति को साक्षात् पैदा करनेवाली उन पदार्थों की ही गमन करने की शक्ति है । क्‍योंकि यदि पदार्थों में गमन करने की शक्ति न होवे तो उनमें किसी के द्वारा भी गति नहीं की जा सकती । धर्मास्तिकाय तो गति कराने में सहायकरूप द्रव्‍यविशेष है । इसलिये वह गति के लिये सहकारी कारणमात्र हुआ करता है । यही बात प्रकृत में भी जाननी चाहिये । इसलिये व्‍यवहार से ही गुरू आदिकों की सेवा शुश्रूषा आदि की जानी चाहिये ॥३५॥ 
अब शिष्‍य कहता है कि 'अभ्‍यास कैसे किया जाता है ?' इसमें अभ्‍यास करने के उपायों को पूछा गया है । सो अभ्‍यास और उसके उपायों को कहते हैं । बार-बार प्रवृत्ति करने को अभ्‍यास कहते हैं । यह बात तो भलीभाँति प्रसिद्ध ही है । उसके लिये स्‍थान कैसा होना चाहिए ? कैसे नियमादि रखने चाहिये ? इत्‍यादि रूपसे उसका उपदेश किया जाता है । इसी प्रकार साथ में संवित्ति का भी वर्णन करते हैं । 