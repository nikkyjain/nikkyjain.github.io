((स्‍वर्ण पाषाण सुहेतु से, स्‍वयं कनक हो जाय;;सुद्रव्‍यादि चारों मिलें, आप शुद्धता थाय ॥२॥))
योग्‍य (कार्योत्‍पादनसमर्थ) उपादान कारण के मिलने से पाषाण-विशेष, जिसमें सुवर्णरूप परिणमन (होने) की योग्‍यता पाई जाती है, वह जैसे स्‍वर्ण बन जाता है, वैसे ही अच्‍छे (प्रकृत कार्य के लिए उपयोगी) द्रव्‍य, क्षेत्र, काल, भावों की सम्‍पूर्णता होने पर जीव (संसारी आत्‍मा) निश्‍चल चैतन्‍य-स्वरूप हो जाता है । दूसरे शब्‍दों में, संसारी प्राणी जीवात्‍मा से परमात्‍म बन जाता है ॥२॥ 
शंका - इस कथन को सुन शिष्‍य बोला कि भगवन् ! यदि अच्‍छे द्रव्‍य, क्षेत्र, काल, भावरूप सामग्री के मिलने से ही आत्‍मा स्‍व स्‍वरूप को प्राप्‍त कर लेता है, तब फिर व्रत समिति आदि का पालन करना निष्‍फल (निरर्थक) हो जायगा । व्रतों का परिपालन कर व्‍यर्थ में ही शरीर को कृष्‍ट देने से क्‍या लाभ ? 
समाधान - आचार्य उत्‍तर देते हुए बोले -- हे वत्‍स ! जो तुमने यह शंका की है कि व्रतादिकों का परिपालन निरर्थक हो जायगा, सो बात नहीं है, कारण कि वे व्रतादिक नवीन शुभ कर्मों के बंध के कारण होने से तथा पूर्वोपार्जित अशुभ-कर्मों के एकदेश क्षय के कारण होने से सफल एवं सार्थक हैं । इतना ही नहीं, किन्‍तु व्रत-संबंधी अनुराग-लक्षणरूप शुभोपयोग होने से पुण्‍य की उत्‍पत्ति होती है । और वह पुण्‍य स्‍वर्गादिक पदों की प्राप्ति के लिए निमित्‍त कारण होता है । इसलिये भी व्रतादिकों का आचरण सार्थक है । 