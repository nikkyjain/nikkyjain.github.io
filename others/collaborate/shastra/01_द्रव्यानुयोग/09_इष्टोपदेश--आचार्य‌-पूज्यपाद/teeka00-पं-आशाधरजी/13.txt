((कठिन प्राप्‍त संरक्ष्‍य ये, नश्‍वर घन पुत्रादि;;इनसे सुख को कल्‍पना, जिमि घृतसे ज्‍वर व्‍याधि ॥१३॥))
जैसे कोई एक भोला प्राणी जो सामज्‍वर (ठंड देकर आनेवाले बुखार) से पीडि़त होता है, वह बुद्धि के ठिकाने न रहने से, बुद्धि के बिगड़ जाने से, घी को खाकर या उसकी मालिश कर लेने से अपने आपको स्‍वस्थ्य / निरोग मानने लगता है, उसी तरह कोई-कोई धन, दौलत, स्‍त्री आदिक जिनका कि उपार्जित करना कठिन तथा जो रक्षा करते भी नष्‍ट हो जानेवाले हैं -- ऐसे इष्‍ट वस्‍तुओं से अपने आपको 'मैं सुखी हूँ' ऐसा मानने लग जाते हैं, इसलिए समझो कि जो मुश्किलों से पैदा किये जाते तथा जिनकी रक्षा बड़ी कठिनाई से होती है, तथा जो नष्‍ट हो जाते हैं, स्थिर नहीं रहते, ऐसे धनादिकों से दु:ख ही होता है, जैसे कि कहा है -- 
'धन के कमाने में दु:ख, रक्षा करने में दु:ख, उसके जाने में दु:ख इस तरह हर हालत में दु:ख के कारणरूप धन को धिक्‍कार हो' ।
फिर भी शिष्‍य पूछता है कि बड़े आश्‍चर्य की बात है कि जब 'मुश्किलों से कमायी जाती'  आदि हेतुओं से धनादिक सम्‍पत्ति दोनों लोकों में दु:ख देनेवाली है, तब ऐसी सम्‍पत्ति को लोग छोड़ क्‍यों नहीं देते ? 
आचार्य उत्‍तर देते हैं -- 