((स्‍वयं कर्म सब नाश करि, प्रगटायो निजभाव;;परमातम सर्वज्ञको, वंदो करि शुभ भाव ॥१॥))
जिसे आत्‍मा की परतंत्रता (पराधीनता) के कारणभूत द्रव्‍य एवं भावरूप समस्‍त कर्मों के, सम्‍पूर्ण रत्‍नत्रयात्‍मक स्‍वरूप के द्वारा, सर्वथा नष्‍ट हो जाने से निर्मल निश्‍चल चैतन्‍य रूप स्‍वभाव (कथंचित् तादात्‍म्‍य परिणति) की प्राप्ति हो गई है, उस सम्‍पूर्ण ज्ञान-स्‍वरूप आत्‍मा को, जो कि मुख्‍य एवं अप्रतिहत अतिशयवाला होने से समस्‍त सांसारिक प्राणियों से उत्‍कृष्‍ट है, नमस्‍कार हो ॥१॥ 
'स्‍वयं स्‍वभावाप्ति:' इस पद को सुन शिष्‍य बोला कि- 'आत्‍मा को स्‍वयं ही स्‍म्‍यक्‍त्‍व आदिक अष्‍ट गुणों की अभिव्‍यक्ति रूप स्‍वरूप की उपलब्धि (प्राप्ति) कैसे (किस उपाय से) हो जाती है ? क्‍योंकि स्‍व-स्‍वरूप की स्‍वयं प्राप्ति को सिद्ध करनेवाला कोई दृष्‍टान्‍त नहीं पाया जाता है और बिना दृष्‍टान्‍त के उपरिलिखित कथन को कैसे ठीक माना जा सकता है ? आचार्य इस विषयमें समाधान करते हुए लिखते हैं कि -