((जस जस आतम तत्त्वमें, अनुभव आता जाय;;तस तस विषय सुलभ्‍य भी, ताको नहीं सुहाय ॥३७॥))
जिस जिस प्रकार से योगी की संवित्ति में (स्‍वानुभवरूप संवेदनमें) शुद्ध आत्‍मा का स्‍वरूप झलकता जाता है, सम्‍मुख आता है, तैसे-तैसे बिना प्रयास से, सहज में ही प्राप्ति होनेवाले रमणीक इन्द्रिय विषय भी योग्‍य बुद्धि को पैदा नहीं कर पाते हैं, दुनियाँ में भी देखा गया है कि महान् सुख की प्राप्ति हो जानेपर अल्‍प सुख के पैदा करनेवाले कारणों के प्रति कोई आदर या ग्राह्राभाव नहीं रहता है । ऐसा ही अन्‍यत्र भी कहा है --
'जिनका मन शांति-सुख से संपन्‍न है, ऐसे महापुरूषों को भोजन से भी द्वेष हो जाता है, अर्थात् उन्‍हें भोजन भी अच्‍छा नहीं लगता । फिर और विषय-भोगों की क्‍या चर्चा ? अर्थात् जिन्‍हें भोजन भी अच्‍छा नहीं लगता । उन्‍हें अन्‍य विषय-भोग क्‍यों अच्‍छें लग सकते हैं ? अर्थात् उन्‍हें अन्‍य विषय-भोग रूचिकर प्रतीत नहीं हो सकते । हे वत्‍स ! देखो, जब मछली के अंगों को जमीन ही जला देने में समर्थ है, तब अग्नि के अंगारों का तो कहना ही क्‍या ? वे तो जला ही देंगे । इसलिये विषयों की अरूचि ही योगी की स्‍वात्‍म-संवित्ति को प्रगट कर देनेवाली है ।'
स्‍वात्‍म-संवित्ति के अभाव होने पर विषयों से अरूचि नहीं होती और विषयों के प्रति अरूचि बढनेपर स्‍वात्‍म-संवित्ति भी बढ़ जाती है ॥३७॥
उपरिलिखित भाव को और भी स्‍पष्‍ट करते हुए आचार्य कहते हैं --