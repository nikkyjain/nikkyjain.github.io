((इन्द्रियजन्‍य निरोगमय, दीर्घकाल तक भोग्‍य;;स्‍वर्गवासि देवानिको, सुख उनहीके योग्‍य ॥५॥))
हे बालक ! स्‍वर्ग में निवास करनेवालों को, न कि स्‍वर्ग में पैदा होनेवाले एकेन्द्रियादि जीवों को । स्‍वर्ग में, न कि क्रीडादिक के वश से रमणीक पर्वतादिक में ऐसा सुख होता है, जो चाहने के अनन्‍तर ही अपने विषय को अनुभव करनेवाली स्‍पर्शनादिक इन्द्रियों से सर्वांगीण हर्ष के रूप में उत्‍पन्‍न हो जाता है, तथा जो आतंक (शत्रु आदिकों के द्वारा किये गये चित्‍तक्षोभ) से भी रहित होता है, अर्थात् वह सुख राज्‍यादिक के सुख के समान आतंक सहित नहीं होता है । वह सुख भोगभूमि में उत्‍पन्‍न हुए सुख की तरह थोड़े काल-पर्यन्‍त भोगने में आनेवाला भी नहीं है । वह तो भोगभूमि में उत्‍पन्‍न हुए सुख की तरह थोड़े काल-पर्यन्‍त भोगने में आनेवाला भी नहीं है । वह तो उल्‍टा, सागरोपम काल तक, आज्ञामें रहनेवाले देव-देवियों के द्वारा की गई सेवाओं से समय समय पर बढ़ा चढ़ा है पाया जाता है । 
'स्‍वर्ग में निवास करनेवाले प्राणियों का (देवों का) सुख स्‍वर्गवासी देवों के समान ही हुआ करता है ।' इस प्रकार से कहने या वर्णन करने का प्रयोजन यही है कि वह सुख अनन्‍योपम है । अर्थात् उसकी उपमा किसी दूसरे को नहीं दी जा सकती है । लोक में भी जब किसी चीज की अति हो जाती है, तो उसके द्योतन करने के लिए ऐसा ही कथन किया जाता है, जैसे 'भैया ! राम रावण का युद्ध तो राम रावण के युद्ध समान ही था । रामरावणयोर्युद्धं रामरावणयोरिव ।'
अर्थात् इस पंक्ति में युद्ध सम्‍बन्‍धी भयंकारता की पराकाष्‍ठा को जैसा द्योतित किया गया है, ऐसा ही सुख के विषय में समझना चाहिये ॥५॥ 
शंका- इस समाधान को सुन शिष्‍य को पुन: शंका हुई और वह कहने लगा- 'भगवन् ! न केवल मोक्ष में, किन्‍तु यदि स्‍वर्ग में भी, मनुष्‍यादिकों से बढ़कर उत्‍कृष्‍ट सुख पाया जाता है, तो फिर 'मुझे मोक्ष की प्राप्ति हो जावे' इस प्रकार की प्रार्थना करने से क्‍या लाभ ?' 
संसार सम्‍बन्‍धी सुख में ही सुख का आग्रह करनेवाले शिष्‍य को 'संसार सम्‍बन्‍धी सुख और दु:ख भान्त है ।' यह बात बतलाने के लिये आचार्य आगे लिखा हुआ श्‍लोक कहते है – 
