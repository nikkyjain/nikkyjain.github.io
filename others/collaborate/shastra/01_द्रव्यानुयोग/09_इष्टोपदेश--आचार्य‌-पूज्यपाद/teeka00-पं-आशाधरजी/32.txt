((प्रगट अन्‍य देहादिका, मूढ़ करत उपकार;;सज्‍जनवत् या मूल को, तज कर निज उपकार ॥३२॥))
पर कहिये कर्म अथवा शरीरादिक, इनका अविद्या-अज्ञान अथवा मोह के वश से जो उपकार किया जा रहा है, उसे विद्या सम्‍यग्‍ज्ञान अथवा वीतरागाता के अभ्‍यास से छोड़कर प्रधानता से अपने (आत्‍मा के) उपकार करने में तत्‍पर हो जाओ । तुम सर्वथा अपने (आत्‍म) से बाह्य इन्द्रियों के द्वारा अनुभव में आनेवाले इन शरीरादिकों की रक्षा करना आदि रूप उपकार करने में लगे हुए थे । इसलिये मालूम पड़ता है कि तुम अज्ञ (वस्‍तुओं के वास्‍तविक स्‍वरूप से अजान) हो । जैसे दुनिया के लोग जबतक दूसरे को दूसरे रूप में नहीं जानते, तबतक उनका उपकार करते हैं । परन्‍तु ज्‍यों ही वे अपने को अपना और दूसरे को दूसरा जानते हैं, उनका (दूसरों का) उपकार करना छोड़कर अपना उपकार करने में लग जाते हैं । इसी प्रकार तुम भी तत्त्वज्ञानी बनकर अपनेकी स्‍वाधीन शुद्ध बनने रूप आत्‍मोपकार करने में तत्‍पर हो जाओ ॥३२॥
यहाँ पर शिष्‍य कहता है कि किस उपाय से अपने और पर में विशेषता (भेद) जानी जाती है, और उसके जाननेवाले को क्‍या होगा ? किस फल की प्राप्ति होगी ? आचार्य कहते हैं --