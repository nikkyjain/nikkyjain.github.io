((आपहि निज हित चाहता, आपहि ज्ञाता होय;;आपहि निज हित प्रेरता, निज गुरू आपहि होय ॥३४॥))
यह आत्‍मा स्‍वयं ही जब मोक्ष सुखाभिलाषी होता है, तब सत् की यानी मोक्ष सुख की हमेशा अभिलाषा करता रहता है कि मुझे मोक्ष-सुख प्राप्‍त हो जावे । इसी तरह जब स्‍वयं आत्‍मा मोक्ष-सुख के उपायों को जानना चाहता है, तब यह स्‍वयं मोक्ष के सुख के उपायों को जतलाने वाला बन जाता है  कि यह मोक्ष-सुख के उपाय मुझे करना चाहिये । इसी तरह अपने आपको मोक्ष-उपाय में लगानेवाला भी वह स्‍वयं हो जाता हैं, कि इस सुदुर्लभ मोक्ष सुखोपाय में हे दुरात्‍मन् आत्‍मा ! तुम आज तक अर्थात् अभी तक भी प्रवृत नहीं हुए । इस प्रकार अभी तक न प्रवर्तनेवाले आत्‍मा का प्रवर्तक भी हुआ करता है । इसलिये स्‍वयं ही आत्‍मा अपने कल्‍याण का चाहनेवाला, अपने को सुखोपाय बतलानेवाला और सुखोपाय में प्रवृत्ति करनेवाला होने से अपना गुरू है ॥३४॥
यहाँ पर शिष्‍य आक्षेप सहित कहता है कि इस तरह तो अब अन्‍य दूसरों की क्‍यों सेवा करनी होगी ? बस जब आपस में खुद का खुद ही गुरू बन गया, तब धर्माचार्यादिकों की सेवा मुमुक्षुओं को नहीं करनी होगी । ऐसी भी नहीं कहना चाहिये, कि हाँ ऐसा तो है ही, कारण कि वैसा मानने से अपसिद्धान्‍त हो जायगा । ऐसे बोलनेवाले शिष्‍य के प्रति आचार्य जवाब देते हैं --