((अपराधी जन क्‍यों करे, हन्‍ता जनपर क्रोध;;दो पग अंगुल महि नमे, आपहि गिरत अबोध ॥१०॥))
दूसरे का अपकार करनेवाला मनुष्‍य बदले में अपकार करनेवाले के प्रति क्‍यों हर तरह से कुपित होता है ? कुछ समझ में नहीं आता । 
भाई ! सुनिश्चित रीति या पद्धति यही है कि संसार में जो किसी को सुख या दु:ख पहुँचाता है, वह उसके द्वारा सुख और दु:ख को प्राप्‍त किया करता है । जब तुमने किसी दूसरे को दु:ख पहुँचाया है, तो बदले में तुम्‍हें भी उसके द्वारा दु:ख मिलना ही चाहिये । इसमें गुस्‍सा करने की क्‍या बात हैं ? अर्थात् गुस्‍सा करना अन्‍याय है, अयुक्‍त है । इसमें दृष्‍टांत देते हैं कि जो बिना विचारे काम करनेवाला पुरूष है, वह तीन अंगुली के आकार वाले कूड़ा कचरा आदि के समेटने के काम में आनेवाले ‘अंगुल’ नामक यंत्र को पैरों से जमीनपर गिराता है, तो वह बिना किसी अन्‍य की प्रेरणा के स्‍वयं ही हाथ में पकड़े हुए डंडे से गिरा दिया जाता है । इसलिये अहित करनेवाले व्‍यक्ति के प्रति, अपना हित चाहनेवाले बुद्धिमानों को, अप्रीति, अप्रेम या द्वेष नहीं करना चाहिये ॥१०॥ 
यहाँ पर शिष्‍य प्रश्‍न करता है कि स्‍त्री आदिकों में राग और शत्रुओं में द्वेष करनेवाला पुरूष अपना क्‍या अहित - बिगाड़ करता है ? जिससे उनको (राग-द्वेषोंको) अकरणीय-न करने लायक बतलाया जाता है ? आचार्य समाधान करते हैं --