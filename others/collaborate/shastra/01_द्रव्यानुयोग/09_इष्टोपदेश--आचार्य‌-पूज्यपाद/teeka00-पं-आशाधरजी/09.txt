जैसे पूर्व आदिक दिशाओं एवं अंग, बंग आदि विभिन्‍न देशों से उड़कर पक्षिगण वृक्षों पर आ बैठते हैं, रात रहने तक वहीं बसेरा करते हैं और सबेरा होने पर अनियत दिशा व देश की ओर उड़ जाते हैं -- उनका यह नियम नहीं रहता कि जिस देश से आये हों उसी ओर जावें । वे तो कहीं से आते हैं ओर कहीं को चले जाते हैं, वैसे ही संसारी जीव भी नरकगत्‍यादिरूप स्‍थानों से आकर कुल में अपनी आयुकाल पर्यन्‍त रहते हुए मिल-जुलकर रहते हैं और फिर अपने अपने कर्मों के अनुसार, आयु के अंत में देवगत्‍यादि स्‍थानों में चले जाते हैं । हे भद्र ! जब यह बात है तब हितरूप से समझे हुए, सर्वथा अन्‍य स्‍वभाववाले स्‍त्री आदिकों में तेरी आत्‍मा में आत्‍मीय बुद्धि कैसी ? अरे ! यदि ये शरीरादिक पदार्थ तुम्‍हारे स्‍वरूप होते तो तुम्‍हारे तदवस्‍थ रहते हुए, अवस्‍थान्‍तरों को कैसे प्राप्‍त हो जाते ? यदि ये तुम्‍हारे स्‍वरूप नहीं अपितु तुम्‍हारे होते तो प्रयोग के बिना ही ये जहाँ चाहे कैसे चले जाते ? अत: मोहनीय पिशाच के आवेश को दूर हटा ठीक-ठीक देखने की चेष्‍टा कर ॥९॥ 