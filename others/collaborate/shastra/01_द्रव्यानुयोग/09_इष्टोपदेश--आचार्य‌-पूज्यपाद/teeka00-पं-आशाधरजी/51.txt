इष्‍ट कहते हैं सुख को-मोक्ष को और उसके कारणभूत स्‍वात्‍म-ध्‍यान को । इस इष्‍ट का उपदेश यथावत् प्रतिपादन किया है जिसके द्वारा या जिसमें इसलिये इस ग्रन्‍थ को कहते हैं 'इष्‍टोपदेश' । इसका भली प्रकार व्‍यवहार और निश्‍चय से पठन एवं चिन्‍तन करके हित और अहित की परीक्षा करने में चतुर ऐसे भव्‍य प्राणी, जिससे अनंत-ज्ञानादिक प्रगट हो सकते हैं -- इस इष्‍टोपदेश के अध्‍ययन-चिन्‍तन करने से उत्‍पन्‍न हुए आत्‍म-ज्ञान से मान-अपमान में राग-द्वेष को न करना रूप समता का प्रसार कर नगर-ग्रामादिक में अथवा निर्जन-वन में विधि-पूर्वक ठहरते हुए छोड़ दिया है बाहरी पदार्थों में मैं और मेरेपन का आग्रह अथवा हठाग्रह जिसने, ऐसा वीतराग होता हुआ प्राणी अनुपम तथा अनंत ज्ञानादि गुणों को और सम्‍पत्तिरूप मुक्ति-लक्ष्‍मी को प्राप्‍त कर लेता है । जैसा कि कहा गया है --
'जिस समय तपस्‍वी को मोह के उदय से -- मोह के कारण राग-द्वेष पैदा होने लगें, उस समय शीघ्र ही अपने में स्थित आत्‍म की समता से भावना करे, अथवा स्‍वस्‍थ आत्‍मा की भावना भावे, जिससे क्षणभर में वे राग-द्वेष शांत हो जावेंगे' ॥५१॥
आगे इस ग्रन्‍थ के संस्‍कृत टीकाकार पण्डित आशाधरजी कहते हैं कि --

विनयचन्‍द्र नामक मुनि के वाक्‍यों का सहारा लेकर भव्‍य प्राणियों के उपकार के लिये मुझ आशाधर पण्डित ने यह 'इष्‍टोपदेश' नामक ग्रन्‍थ की टीका की है । सागरचन्‍द्र नामक मुनीन्‍द्र से विनयचन्‍द्र हुए जो कि उपशम की (शांति की) मानो मूर्ति ही थे तथा सज्‍जन पुरुषरूपी चकोरों के लिये चन्‍द्रमा के समान थे और पवित्र चारित्रवाले जिन मुनि के अमृतमयी तथा जिनमें अनेक शास्‍त्रों की रचनाएँ समाई हुई हैं, ऐसे उनके वचन जगत को तृप्ति व प्रसन्‍नता, करनेवाले हैं । जगद्वंद्य श्रीमान नेमिनाथ जिनभगवान के चरणकमल जयवन्‍त रहें, जिनके आश्रय में रहनेवाली धूलि भी राजाओं के मस्‍तक पर जा बैठती है । 