((मथत दूध डोरीनितें, दंड फिरत बहु बार;;राग द्वेष अज्ञान से, जीव भ्रमत संसार ॥११॥))
द्रव्‍य, क्षेत्र, काल, भव, भावरूप पंचपरावर्तनरूप संसार, जिसे दु:ख का कारण और दुस्‍तर होने से समुद्र के समान कहा गया है, उसमें अज्ञान से- शरीरादिकों में आत्‍मभ्रांति से अति दीर्घ काल तक घूमता रहता है । इष्‍ट वस्‍तु में प्रीति होने को राग और अनिष्‍ट वस्‍तु में अप्रीति होने को द्वेष कहते हैं । उनकी शक्ति और व्‍यक्तिरूप से हमेशा प्रवृत्ति होती रहती है, इसलिये आचार्यों ने इन दोनों की जोड़ी बतलाई है । बाकी के दोष इस जोड़ी में ही शामिल हैं, जैसा कि कहा गया है :- 'जहाँ राग अपना पाँव जमाता है, वहाँ द्वेष अवश्‍य होता है या हो जाता है, यह निश्‍चय है । इन दोनों (राग-द्वेष) के आलम्‍बन से मन अधिक चंचल हो उठता है । और जितने दोष हैं, वे सब राग-द्वेष से संबद्ध हैं,' जैसा कि कहा गया है -- 
'निजत्‍व के होने पर 'पर' का ख्‍याल हो जाता है और जहाँ निज-पर का विभाग (भेद) हुआ, वहाँ निज में रागरूप और पर में द्वेषरूप भाव हो ही जाते हैं । बस इन दोनों के होने से अन्‍य समस्‍त दोष भी पैदा होने लग जाते हैं । कारण कि वे सब इन दोनों के ही आश्रित हैं ।'
वह राग-द्वेष की जोड़ी तो हुई मंथानी के डंडे की घुमानेवाली रस्‍सी को फाँसा के समान और उसका घूमना कहलाया जीव का रागादिरूप परिणमन । सो जैसे लोक में यह बात प्रसिद्ध है कि नेतरी के खींचा-तानी से जैसे मंथराचल पर्वत को समुद्र में बहुत काल तक भ्रमण करना पड़ा, उसी तरह स्‍वपर विवेकज्ञान न होने से रागादि परिणामों के द्वारा जीवात्‍मा अथवा कारण में कार्य का उपकार करने से, रागादि परिणाम जनित कर्म-बंध के द्वारा बँधा हुआ संसारी जीव, अनादिकाल से संसार में घूम रहा है, घूमा था और घूमता रहेगा । मतलब यह है कि रागादि परिणामरूप भाव-कर्मों से द्रव्‍य-कर्मों का बन्‍ध होता है । ऐसा हमेशा से चला आ रहा है और हमेशा तक चलता रहेगा । सम्‍भव है कि किसी जीव के यह रूक भी जाय । जैसाकि कहा गया है: - 'जो संसार में रहने वाला जीव है, उसका परिणाम (रागद्वेष आदिरूप परिणमन) होता है, उस परिणाम से कर्म बँधते हैं, बँधे हुए कर्मों के उदय होने से मनुष्‍यादि गतियों में गमन होता है, मनुष्‍यादि गति में प्राप्‍त होने वाले को (औदारिक आदि) शरीर का जन्‍म होता है, शरीर होने से इंद्रियों की रचना होती है, इन इंद्रियों से विषयों (रूप-रसादि) का ग्रहण होता है, उससे फिर राग और द्वेष होने लग जाते हैं । इस प्रकार जीव का संसाररूपी चक्रवात में भवपरिभ्रमण होता रहता है, ऐसा जिनेन्‍द्रदेव ने कहा है । जो अनादिकाल से होते हुए अनन्‍तकाल तक होता रहेगा । हाँ, किन्‍हीं भव्‍य जीवों के उसका अन्‍त भी हो जाता है ।' ॥११॥ 
यहाँ पर शिष्‍य पूछता है कि स्‍वामिन् ! माना कि मोक्ष में जीव सुखी रहता है, किन्‍तु संसार में भी यदि जीव सुखी रहे तो क्‍या हानि है ? कारण कि संसार के सभी प्राणी सुख को ही प्राप्‍त करना चाहते हैं । जब जीव संसार में ही सुखी हो जाय तो फिर संसार में ऐसी क्‍या खराबी है ? जिससे कि संत उसके नाश करने के लिये प्रयत्‍न किया करते हैं ? इस विषय में आचार्य कहते हैं - हे वत्‍स --