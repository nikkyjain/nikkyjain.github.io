((विषयों को सुख दु:ख मानते, है अज्ञान प्रसाद;;भोग रोगवत् कष्‍ट में, तन मत करत विषाद ॥६॥))
ये प्रतीत (मालूम) होनेवाले जितने इंद्रियजन्‍य सुख व दु:ख हैं, वे सब वासनामात्र ही हैं । देहादिक पदार्थ न जीव के उपकारक ही हैं और न अपकारक ही । अत: परमार्थ से वे (पदार्थ) उपेक्षणीय ही हैं । किन्‍तु तत्‍वज्ञान न होनेके कारण - 'यह मेरे लिये इष्‍ट है- उपकारक होने से' तथा यह मेरे लिये अनिष्‍ट है- अपकारक होने से । ऐसे विभ्रम से उत्‍पन्‍न हुए संस्‍कार, जिन्‍हें वासना भी कहते हैं – इस जीव के हुआ करते हैं । अत: ये सुख-दु:ख विभ्रम से उत्‍पन्‍न हुए संस्‍कारमात्र ही हैं, स्‍वाभाविक नहीं । ये सुख-दु:ख उन्‍हीं को होते हैं, जो देह को ही आत्‍मा माने रहते हैं । ऐसा ही कथन अन्‍यत्र भी पाया जाता है --  
इस श्‍लोक में दम्‍पतियुगल के वार्तालाप का उल्‍लेख कर यह बतलाया गया है कि वे विषय जो पहिले अच्‍छे मालूम होते थे, वे ही मन के दु:खी होने से बुरे मालूम होते हैं । घटना इस प्रकार है -- पति-पत्‍नी दोनों परस्‍पर में सुख मान, लेटे हुए थे कि पति किसी कारण से चिंति‍त हो गया । पत्‍नी पति से आलिंगन करने की इच्‍छा से अंगों को चलाने और रागयुक्‍त वचनालाप करने लगी । किन्‍तु पति जो कि चिंतित था, कहने लगा 'मेरे अंगों को छोड़, तू मुझे संताप पैदा करने वाली है । हट जा । तेरी इन क्रियाओं से मेरी छाती में पीड़ा होती है । दूर हो जा । मुझे तेरी चेष्‍टाओं से बिलकुल ही आनंद या हर्ष नहीं हो रहा है ।'  
रमणी के महल, चन्‍दन, चन्‍द्रमा की किरणें (चाँदनी), वेणु, वीणा तथा यौवनवती युवतियाँ (स्त्रियाँ) आदि योग्‍य पदार्थ भूख-प्‍यास से सताये हुए व्‍यक्तियों को अच्‍छे नहीं लगते । ठीक भी है, अरे ! सारे ठाटबाट सेरभर चावलों के रहनेपर ही हो सकते हैं । अर्थात् पेटभर खाने के लिए यदि अन्‍न मौजूद है, तब तो सभी कुछ अच्‍छा ही अच्‍छा लगता है । अन्‍यथा (यदि भरपेट खानेको न हुआ तो) सुन्‍दर एवं मनोहर गिने जानेवाले पदार्थ भी बुरे लगते हैं । इसी तरह और भी कहा है – 
'एक पक्षी (चिरबा) जो कि अपनी प्‍यारी चिरैया के साथ रह रहा था, उसे धूप में रहते हुए भी संतोष और सुख मालूम देता था । रात के समय जब वह अपनी चिरैया से बिछुड़ गया, तब शीतल किरणवाले चन्‍द्रमा की किरणों को भी सहन (बरदाश्त) न कर सका । उसे चिरैया के वियोग में चन्‍द्रमा की ठंडी किरणें सन्‍ताप व दु:ख देनेवाली ही प्रतीत होने से लगीं । ठीक ही है, मन के दु:खी होने पर सभी कुछ असह्य हो जाता है, कुछ भी भला या अच्‍छा नहीं मालूम होता ।'
इन सबसे मालूम पड़ता है कि इन्द्रियों से पैदा होनेवाला सुख वासनमात्र ही है । आत्‍मा का स्‍वाभाविक एवं अनाकुलतारूप सुख वासनामात्र नहीं है, वह तो वास्‍तविक है । यदि इन्द्रियजन्‍य सुख वासनामात्र – विभ्रमजन्‍य न होता, तो संसार में जो पदार्थ सुख के पैदा करनेवाले माने गये हैं, वे ही दु:ख के कारण कैसे हो जाते ? अत: निष्‍कर्ष निकला कि देहधारियों का सुख केवल काल्‍पनिक ही है और इसी प्रकार उनका दु:ख भी काल्‍पनिक है ॥६॥ 
शंका- ऐसा सुन शिष्‍य पुन: कहने लगा कि 'यदि ये सुख और दु:ख वासनामात्र ही हैं, तो वे लोगों को उसी रूप में क्‍यों नहीं मालूम पड़ते हैं ? आचार्य समझाते हुए बोले- 