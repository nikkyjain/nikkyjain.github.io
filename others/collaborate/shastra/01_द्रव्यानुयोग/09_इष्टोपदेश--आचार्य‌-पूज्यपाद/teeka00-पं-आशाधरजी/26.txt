अव्‍ययों के अनेक अर्थ होते हैं, इ‍सलिये, 'मम' इस अव्‍यय का अर्थ 'अभिनिवेश' है, इसलिये 'समम' कहिये 'मेरा यह है' इस प्रकार के अभिनिवेश वाला जीव भी कर्मों से बँधता है । उपलक्षण से यह भी अर्थ लगा लेना कि 'मैं इसका हूँ' ऐसे अभिनिवेश वाला जीव भी बँधता है, जैसा कि अमृतचंद्राचार्य ने समयसार-कलश में कहा है - 
'न तो कर्म-स्‍कंधों से भरा हुआ यह जगत् बंध का कारण है, और न हलन-चलनादि रूप क्रिया ही, न इन्द्रियाँ कारण हैं, और न चेतन अचेतन पदार्थों का विनाश करना ही बन्‍ध का कारण है । किन्‍तु जो उपयोगरूपी जमीन रागादिकों के साथ एकता को प्राप्‍त होती है, सिर्फ वही अर्थात् जीवों का रागादिक सहित उपयोग ही बन्‍ध का कारण है' । यदि वही जीव निर्मम रागादि रहित उपायोगवाला हो जाय, तो कर्मों से छूट जाता है । कहा भी है कि – 
'मैं अकिंचन हूँ, मेरा कुछ भी नहीं, बस ऐसे होकर बैठे रहो और तीन लोक के स्‍वामी हो जाओ । यह तुम्‍हें बड़े योगियों के द्वारा जाने जा सकने लायक परमात्‍मा का रहस्‍य बतला दिया है' । 
और भी कहा है- 'रागी जीव कर्मों को बाँधता है । रागादि से रहित हुआ जीव मुक्‍त हो जाता है । बस यही संक्षेप में बंध मोक्ष विषयक जिनेन्‍द्र का उपदेश है' । जबकि ऐसा है, तब हर एक प्रयत्‍न से व्रतादिकों में चित्‍त लगाकर अथवा मन, वचन, काय की सावधानता से निर्ममता का ही ख्‍याल रखना चाहिये ।
'शरीरादिक, मुझसे भिन्‍न है, मैं भी परमार्थ से इनसे भिन्‍न हूँ, न मैं इनका कुछ हूँ, न मेरे ही ये कुछ हैं ।' इत्‍यादिक श्रुतज्ञान की भावना से मुमुक्षु को भावना करनी चाहिये । आत्‍मानुशासन में गुणभद्रस्‍वामी ने कहा है । - 
'जब तक मुक्ति नहीं हुई तब तक पर-द्रव्‍यों से हटने की भावना करे । जब उसका अभाव हो जायगा, तब प्रवृत्ति ही न रहेगी । बस वही अविनाशी पद जानो' ॥२६॥
यहाँ पर शिष्‍य कहता है कि इसमें निर्ममता कैसे होवे ? इसमें निर्ममता के चिंतवन करने के उपायों का सवाल किया गया है । अब आचार्य उसकी प्रक्रिया को 'एकोअहं निर्मम:' से प्रारंभ कर 'मम विज्ञस्‍य का स्‍पृहा' तक के श्‍लोकों द्वारा बतलाते हैं । 
