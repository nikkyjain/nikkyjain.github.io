(('कट का मैं कर्तार हूँ' यह द्विष्‍ठ सम्‍बन्‍ध;;आप हि ध्‍याता ध्‍येय जहँ, कैसे भिन्‍न सम्‍बन्‍ध ॥२५॥))
लोक-प्रसिद्ध तरीका तो यही है, कि किसी तरह भिन्‍न (जुदा जुदा) दो पदार्थों में संबंध हुआ करता है । जैसे बाँस की खपच्चियों से जलादि के संबंध में बननेवाली चटाई का मैं कर्ता हूँ- बनानेवाला हूँ । यहाँ बनानेवाला 'मैं' जुदा हूँ और बननेवाली 'चटाई' जुदी है । तभी उनमें 'कतृकर्म' नाम का संबंध हुआ करता है । इस प्रकार संबंध द्विष्‍ठ (दो में रहनेवाला) हुआ करता है । इस को बतलाकर, प्रकृत में वह बात (भिन्‍नता) बिलकुल भी नहीं है इसको दिखलाते हैं । 
'ध्‍यायते येन, ध्‍यायति वा यस्‍तद् ध्‍यानं, ध्‍यातिक्रियां प्रति करणं कर्ता च' - जिसके द्वारा ध्‍यान किया जाय अर्थात् जो ध्‍यान करने में करण हो- साधन हो उसे ध्‍यान कहते हैं । तथा जो ध्‍याता है- ध्‍यान का कर्ता हैं, उसे भी ध्‍यान कहते हैं, जैसा कि कहा भी हैं- 
'जो ध्‍यैत्र् चिन्‍तायाम्’ धातु का व्‍याप्य हो अर्थात् जो ध्‍याया जावे, उसे ध्‍येय कहते हैं । परन्‍तु जब आत्‍मा का परमात्‍मा के साथ एकीकरण होने के समय, आत्‍मा ही चिंमात्र हो जाता है, तब संयोगादिक प्रकारों में से द्रव्‍य-कर्मों के साथ आत्‍मा का कौन से प्रकार का संबंध होगा ? जिससे कि 'अध्‍यात्‍म-योग से कर्मों की शीघ्र निर्जरा हो जाती है' यह बात परमार्थ से कही जावे । भावार्थ यह है कि आत्मा से कर्मों का सम्‍बन्‍ध छूट जाना निर्जरा कहलाती है । परन्‍तु जब उत्‍कृष्‍ट अद्वैत ध्‍यानावस्‍था में किसी भी प्रकार कर्म का संबंध नहीं, तब छूटना किसका ? इसलिये सिद्धयोगी कहो या गतयोगी अथवा अयोगकेवली कहो, उनमें कर्मों की निर्जरा होती है, यह कहना व्‍यवहारनय से ही है, परमार्थ से नहीं' । ॥२५॥
यहाँ पर शिष्‍य का कहना है भगवन् ! यदि आत्‍म-द्रव्‍य और कर्म-द्रव्‍य का अध्‍यात्‍मयोग के बल से बंध न होना बतलाया जाता है, तो फिर किस प्रकार से उन दोनों में (आत्‍मा और कर्मरूप पुद्गल द्रव्‍यों में) परस्‍पर एक के प्रदेशों में दूसरे के प्रदेशों का मिल जाने रूप बंध होगा ? क्‍योंकि बन्‍धाभाव तो बंधपूर्वक ही होगा । और बंध का प्रतिपक्षी, सम्‍पूर्ण कर्मों को विमुक्‍तावस्‍था रूप मोक्ष भी जीव को कैसे बन सकेगा ? जो कि अविच्छिन्‍न अविनाशी सुख का कारण होने से योगियों के द्वारा प्रार्थतीय हुआ करता है ? आचार्य कहते हैं - 