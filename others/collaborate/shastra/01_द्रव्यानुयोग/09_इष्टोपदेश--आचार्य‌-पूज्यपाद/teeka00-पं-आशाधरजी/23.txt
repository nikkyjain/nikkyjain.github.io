((अज्ञभक्ति अज्ञानको, ज्ञानभक्ति दे ज्ञान;;लोकोक्‍ती जो जो धरे, करे सो ताको दान ॥२३॥))
अज्ञान शब्‍द के दो अर्थ हैं, एक तो ज्ञान रहित शरीरादिक और दूसरे मिथ्‍याज्ञान (मोह-भ्रांति संदेह) वाले मूढ़-भ्रांत तथा संदिग्‍ध गुरू आदिक । सो इनकी उपासना या सेवा अज्ञान तथा मोह-भ्रम व संदेह लक्षणात्‍मक मिथ्याज्ञान को देती है । और ज्ञानी कहिये, ज्ञान-स्‍वभाव आत्‍मा तथा आत्‍मज्ञान-सम्‍पन्‍न गुरूओं की तत्‍परतता के साथ सेवा, स्‍वार्थावबोधरूप ज्ञान को देती है । जैसा कि श्रीगुणभद्राचार्य ने आत्‍मानुशासन में कहा है --
'ज्ञान होने का फल, प्रशंसनीय एवं अविनाशी ज्ञान का होना ही है, यह निश्‍चय से जानो । अहो ! यह मोह का ही माहात्‍म्‍य है, जो इसमें ज्ञान को छोड़ कुछ और ही फल ढूँढा जाता है । ज्ञानात्‍मा से ज्ञान की ही प्राप्ति होना न्‍याय है । इसलिये हे भद्र ! ज्ञान की उपासना करके प्रगट हुई है स्‍व-पर विवेकरूपी ज्‍योति जिसको ऐसा आत्‍मा, आत्‍मा के द्वारा आत्‍मा में ही सेवनीय है, अनन्‍य-शरण होकर भावना करने के योग्‍य है ।' ॥२३॥ 
यहाँ फिर भी शिष्‍य कहता है कि अध्‍यात्‍मलीन ज्ञानी को क्‍या फल मिलता है ? इसमें स्‍वात्‍म-निष्‍ठ योगी की अपेक्षा से स्‍वात्‍म-ध्‍यान का फल पूछा गया है । आचार्य कहते हैं – 
