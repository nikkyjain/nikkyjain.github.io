((आयु क्षय धनवृद्धि को, कारण काल प्रमान;;चाहत हैं धनवान धन, प्राणनितें अधिकान ॥१५॥))
धनियों को अपना जीवन उतना इष्‍ट नहीं, जितना कि धन । धनी चाहता हे कि जितना काल बीत जायगा, उतनी ही ब्‍याज की आमदनी बढ़ जायगी । वह यह ख्‍याल नहीं करता कि जितना काल बीत जायगा, उतनी ही मेरी आयु घट जायगी । वह धन-वृद्धि के ख्‍याल में जीवन (आयु) के विनाश की ओर तनिक भी लक्ष्‍य नहीं देता । इसलिये मालूम होता है कि धनियों को जीवन (प्राणों) की अपेक्षा धन ज्‍यादा अच्‍छा लगता है । इस प्रकार के व्‍यामोह का कारण होने से धन को धिक्‍कार है ॥१५॥ 
यहाँ पर शिष्‍य का कहना है कि धन जिससे पुण्‍य का उपार्जन किया जाता है, वह निंदा के योग्‍य क्‍यों है ? पात्रों को दान देना, देव की पूजा करना, आदि क्रियायें पुण्‍य की कारण हैं, वे सब धन के बिना हो नहीं सकतीं । इसलिये पुण्‍य का साधनरूप धन निन्द्य क्‍यों ? वह तो प्रशंसनीय ही है । इसलिये जैसे बने वैसे धन को कमाकर पात्रादिकों में देकर सुख के लिये पुण्‍य संचय करना चाहिये । इस विषय में आचार्य कहते हैं -- 
