स्वसंवेदन से सिद्ध, शुद्ध जीवास्तिकायमय, सतत चिदानंद सम्पन्न जिनेन्द्र परमात्मा को नमस्कार हो ॥१-ज.आ.॥
सहज आनन्द एवं सहज चैतन्य प्रकाशमय होनेसे जो अति महान है तथा अनेकान्त में स्थित जिसकी महिमा है, उस परमात्मा को नमस्कार हो ॥१-अ.आ.॥
स्यात्कार जिसका जीवन है ऐसी जैनी (जिनभगवान की) सिद्धांतपद्धति, जो कि दुर्निवार नयसमूह के विरोध का नाश करनेवाली औषधि है वह, जयवंत हो ॥२-अ.आ.॥
अब यहाँ से, जो सम्यग्ज्ञानरूपी निर्मल ज्योति की जननी है ऐसी द्विनयाश्रित (दो नयों का आश्रय करनेवाली) समयव्याख्या (पंचास्तिकायसंग्रह नामक शास्त्र की समयव्याख्या नामक टीका) संक्षेप से कही जाती है ॥३-अ.आ.॥
यहाँ प्रथम सुत्रकर्ता ने मूल पदार्थों का पंचास्तिकाय एवं षड्द्रव्य के प्रकार से प्ररूपण किया है (इस शास्त्र के प्रथम अधिकार में श्रीमद्भगवत्कुन्दकुन्दाचार्यदेव ने विश्व के मूल पदार्थों का पाँच अस्तिकाय और छह द्रव्य की पद्धति से निरूपण किया है) ॥४-अ.आ.॥
पश्चात् (दूसरे अधिकार में), जीव और अजीव -- इन दो की पर्यायोंरूप नव-पदार्थों की, कि जिनके मार्ग अर्थात् कार्य भिन्न-भिन्न प्रकार के हैं उनकी, व्यवस्था प्रतिपादित की है ॥५-अ.आ.॥
पश्चात् (दूसरे अधिकार के अन्त में) , तत्त्व के परिज्ञान पूर्वक (पंचास्तिकाय, षड्द्रव्य तथा नव पदार्थों के यथार्थ ज्ञानपूर्वक) त्रयात्मक मार्ग से (सम्यग्दर्शन ज्ञानचारित्रात्मक मार्ग से) कल्याणस्वरूप उत्तम मोक्ष-प्राप्ति कही है ॥६-अ.आ.॥