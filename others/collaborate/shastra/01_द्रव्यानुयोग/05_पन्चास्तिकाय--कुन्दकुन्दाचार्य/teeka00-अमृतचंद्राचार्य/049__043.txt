((ज्ञान से नहिं भिन्न ज्ञानी तदपि ज्ञान अनेक हैं;; ज्ञान की ही अनेकता से जीव विश्व स्वरूप है ॥४३॥))
एक आत्मा अनेक ज्ञानात्मक होने का समर्थन है ।

प्रथम तो ज्ञानी (आत्मा) ज्ञान से पृथक नहीं है; क्योंकि दोनों एक अस्तित्व से रचित होने से दोनों को एक-द्रव्य-पना है, दोनों के अभिन्न प्रदेश होने से दोनों को एक-क्षेत्र-पना है, दोनों एक समय में रचे जाते होने से दोनों को एक-काल-पना है, दोनों का एक स्वभाव होने से दोनों को एक-भाव-पना है । किन्तु ऐसा कहा जाने पर भी, एक आत्मा में आभिनिबोधिक (मति) आदि अनेक ज्ञान विरोध नहीं पाते, क्योंकि द्रव्य विश्व-रूप है । द्रव्य वास्तव में सहवर्ती और क्रमवर्ती ऐसे अनंत गुणों तथा पर्यायों का आधार होने के कारण अनन्त-रूप-वाला होने से, एक होने पर भी, विश्व-रूप (अनेक-रूप) कहा जाता है ॥४३॥
