((जो द्रवित हो अर प्राप्त हो सद्भाव पर्ययरूप में;; अनन्य सत्ता से सदा ही वस्तुत: वह द्रव्य है ॥९॥))
यहाँ सत्ता को और द्रव्य को अर्थान्तर-पना (भिन्न-पदार्थ-पना) होने का खण्डन किया है । 

'उन-उन क्रमभावी और सहभावी सद्भाव-पर्यायों को अर्थात स्वभाव-विशेषों को जो द्रवित होता है, प्राप्त होता है, सामान्य-रूप स्वरूप से व्याप्त होता है, वह द्रव्य है' -- इसप्रकार अनुगत अर्थवाली निरुक्ति से द्रव्य की व्याख्या की गई । और यद्द्यपी लक्ष्य-लक्षण-भावादिक द्वारा द्रव्य को सत्ता से कथंचित भेद है तथापि वस्तुत: (परमार्थत:) द्रव्य सत्ता से अपृथक ही है ऐसा मानना । इसलिए पहले (८वीं गाथा में) सत्ता को जो सत्-पना, असत्-पना, त्रिलक्षण-पना, अत्रिलक्षण-पना, अनेकापना, सर्व-पदार्थ-स्थित-पना, एक-पदार्थ-स्थित-पना,  विश्व-रूप-पना, एक-रूप-पना, अनन्त-पर्याय-मय-पना, एक-पर्याय-मय-पना, कहा गया वह सर्व सत्ता से अनार्थांतर-भूत (अभिन्न-पदार्थ-भूत, अनन्य-पदार्थ-भूत) द्रव्य ही देखना (अर्थात सत्-पना, असत्-पना, त्रिलक्षण-पना, अत्रिलक्षण-पना आदि समस्त सत्ता के विशेष द्रव्य के ही हैं ऐसा मानना) । इसलिए उनमें (उन सता विशेषों में) कोई सत्ता-विशेष शेष नहीं रहता जो की सता को वस्तुत: (परमार्थत:) द्रव्य से पृथक स्थापित करे ॥९॥
