जीवस्‍योत्‍पादव्‍ययसदुच्‍छेदासदुत्‍पादकर्तृत्‍वोपपत्त्यृपसंहारोऽयम् । द्रव्‍यं हि सर्वदाऽविनष्‍टानुत्‍पन्नमाम्‍नातम् । ततो जीवद्रव्‍यस्‍य द्रव्‍यरूपेण नित्‍यत्‍वमुपन्‍यस्‍तम् । तस्‍यैव देवादिपर्यायरूपैण प्रादुर्भवतो भावकर्तृत्‍वमुक्तं; तस्‍यैव च मनुष्‍यादिपर्यायरूपेण व्‍ययतोऽभावकर्तृत्‍वमाख्‍यातं; तस्‍यैव च सतो देवादिपर्यायस्‍योच्‍छेदमारभमाणस्‍य भावाभावकर्तृत्‍वमुदितं; तस्‍यैव चासत: पुनर्मनुष्‍यादिपर्यायस्‍योत्‍पादमारभमाणस्‍याभावकर्तृत्‍वमभिहितम् । सर्वमिदमनवद्यं द्रव्‍यपर्यायाणामन्‍यतरगुणमुख्‍यत्‍वेन व्‍याख्‍यानात् । तथा हि—यदा जीव पर्यायगुणत्‍वेन द्रव्‍यमुख्‍यत्‍वेन विवक्ष्‍यते तदा नोत्‍पद्यते, न विनश्‍यति, न च क्रमवृत्त्याऽवर्तमानत्‍वात् सत्‍पर्यायजातमुच्छिनत्ति, नासदुत्‍पादयति । यदा तु द्रव्‍यगुणत्‍वेन पर्यायमुख्‍यत्‍वेन विवक्ष्‍यते तदा प्रादुर्भवति, विनश्‍यति, सत्‍पर्यायजातमतिवाहितस्‍वकालमुच्छिनत्ति, असदुपस्थितस्‍वकालमुत्‍पादयति चेति । स खल्‍वयं प्रसादोऽनेकान्‍तवादस्‍य यदीदृशोऽपि विरोधो न विरोध: ॥२१॥
—इति षड᳭द्रव्‍यसामान्‍यप्ररूपणा । 
