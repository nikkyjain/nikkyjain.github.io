अत्र पंचास्तिकायामस्तित्‍वसंभवप्रकार: कायत्‍वसंभवप्रकारश्‍चोक्त: । अस्ति ह्यस्तिकायानां गुणै: पर्यायैश्‍च विविधै: सह स्‍वभावो आत्‍मभावोऽनन्‍यत्‍वम् । वस्‍तुनो विशेषा हि व्‍यतिरेकिण: पर्याया गुणास्‍तु त एवान्‍वयिन: । तत एकेन पर्यायेण प्रलीयमानस्‍यान्‍येनोपजायमानस्‍यान्‍वयिना गुणेन ध्रौव्‍यं बिभ्रणस्‍यैकस्‍यापि वस्‍तुन: समुच्‍छेदोत्‍पादध्रौव्‍यलक्षणमस्तित्‍वमुपपद्यत एव । गुणपर्यायै: सह सर्वथान्‍यत्‍वे त्‍वन्‍यो विनश्‍यत्‍यन्‍य: प्रादुर्भवत्‍यन्‍यो ध्रुवत्‍वमालम्‍बत इति सर्वं विप्‍लवते । तत: साध्‍वस्तित्‍वसंभवप्रकारकथनम् । 
    कायत्‍वसंभवप्रकारस्‍त्‍वयमुपदिश्‍यते । अवयविनो हि जीवपुद्गलधर्माधर्माकाशपदार्थास्‍तेषामवयवा अपि प्रदेशाख्‍या: परस्‍परव्‍यतिरेकित्‍वात्‍पर्याया: उच्‍यन्‍ते । तेषां तै: सहानन्‍यत्‍वे कायत्‍वसिद्धिरुपपत्तिमती । निरवयवस्‍यापि परमाणो: सावयवत्‍वशक्तिसद्भावात् कायत्‍वसिद्धिरनपवादा । न चैतदाशङ्कयम् पद्गलादन्‍येषाममूर्तत्‍वादविभाज्‍यानां सावयवत्‍वकल्‍पनमन्‍याप्‍यम् । दृश्‍यत एवाविभाज्‍येऽपि विहायसीदं घटाकाशमिदमघटाकाशमिति विभागकल्‍पनम् । यदि तत्र विभागो न कल्‍पेत तदा यदेव घटाकाशं तदेवाघटाकाशं स्‍यात् । न च तदिष्‍टम् । तत: कालाणुभ्‍योऽन्‍यत्र सर्वेषां कायत्‍वाख्‍ं सावयवत्‍वमवसेयम् ।
    त्रैलोक्‍यरूपेण निष्‍पन्नत्‍वमपि तेषामस्तिकायत्‍वसाधनपरमुपन्‍यस्‍तम् । तथा च—त्रयाणामूर्ध्‍वाधोमध्‍यलोकानामुत्‍पादव्‍ययध्रौव्‍यवन्‍तस्‍तद्विशेषात्‍मका भावा भवन्‍तेस्‍तेषां मूलपदार्थानां गुणपर्याययोगपूर्वकर्मस्तित्‍वं साधयन्ति । अनुमीयते च धर्माधर्माकाशानां प्रत्‍येकमूर्ध्‍वाधाममध्‍यलोकविभागरूपेण परिणमनात्‍कायत्‍वाख्‍यं सावयवत्‍वम् । जीवानामपि प्रत्‍येकमूर्ध्‍वामध्‍यलोकविभागरूपेण परिणमनाल्लोकपूरणावस्‍थाव्‍यवस्थितव्‍यक्तेस्‍सदा सन्निहितशक्तेस्‍तदनुमीयत एव । पुद्गलानामप्‍यमूर्ध्‍वाधोमध्‍यलोकविभागरूपपरिणतमहास्‍कन्‍धत्‍वप्राप्तिव्‍यक्तिशक्तियोगित्‍वात्तथाविधा सावयवत्‍वसिद्धिरस्‍त्‍येवेति ॥५॥
