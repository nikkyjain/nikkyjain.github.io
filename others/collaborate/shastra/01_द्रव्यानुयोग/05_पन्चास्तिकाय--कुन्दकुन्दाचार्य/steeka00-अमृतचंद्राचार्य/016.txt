अत्र भावगुणपर्याया: प्रज्ञापिता: । भावा हि जीवादय: पट् पदार्था: । तेषां गुणा: पर्यायाश्‍च प्रसिद्धा: । तथापि जीवस्‍य वक्ष्‍यमाणोदाहरणप्रसिद्धयर्थमभिधीयन्‍ते । गुणा हि जीवस्‍य ज्ञानानुभूतिलक्षणा शुद्धचेतना, कार्यानुभूतिलक्षणा कर्मफलानुभूतिलक्षणा चाशुद्धचेतना, चैतन्‍यानुविधायिपरिणामलक्षण: सविकल्‍पनिर्विकल्‍परूप: शुद्धाशुद्धतया सकलविकलतां दधानो द्वेधोपयोगश्‍च । पर्यायास्‍त्‍वगुरुलघुगुणहानिवृद्धिनिर्वृत्ता: शुद्धा:, सूत्रोपात्तास्‍तु सुरनारकतिर्यङ᳭मनुष्‍यलक्षणा: परद्रव्‍यसंबन्‍धनिर्वृत्तत्‍वादशुद्धाश्‍चेति ॥१६॥ 