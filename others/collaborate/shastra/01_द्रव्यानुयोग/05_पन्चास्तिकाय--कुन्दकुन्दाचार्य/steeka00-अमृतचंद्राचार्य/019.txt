अत्र सदसतोरविनाशानुत्‍पादौ स्थितिपक्षत्‍वेनोपन्‍यस्‍तौ । यदि हि जीवो य एव म्रियते स एव जायते, य एव जायते स एव म्रियते, तदेव सतो विनासोऽसत उत्‍पादश्‍च नास्‍तीति व्‍यवतिष्‍ठते । यत्तु देवो जायते मनुष्‍यों म्रियते इति व्‍यपदिश्‍यते तदवधृतकालदेवमनुष्‍यत्‍वपर्याय निर्वर्तकस्‍य देवमनुष्‍यगतिनाम्‍नस्‍तन्‍मात्रत्‍वादविरुद्धम् । यथा हि महतो वेणुदण्‍डस्‍यैकस्‍य क्रमवृत्तीन्‍येनकानि पर्वाण्‍यात्‍मीयात्‍मीयप्रमाणावच्छिन्नत्‍वात् पर्वान्‍तरमगच्‍छन्ति स्‍वस्‍थानेषु भावभाज्जि परस्‍थानेष्‍वभावभाज्जि भवन्ति, वेणुदण्‍डस्‍तु सर्वेष्‍वपि पर्वस्‍थानेषु भावभागपि पर्वान्‍तरसंबन्‍धेन पर्वान्‍तरसंबन्‍धाभावादभावभाग्‍भवति; तथा निरवधित्रिकालावस्‍थायिनो जीवद्रव्‍यस्‍यैकस्‍य क्रमवृत्तयोऽनेके मनुष्‍यत्‍वादिपर्याया आत्‍मीयात्‍मीयप्रमाणावछिन्नत्‍वात् पर्यान्‍तरमगच्‍छन्‍त: स्‍वस्‍थानेषु भावभाज: परस्‍थानेष्‍वभावभाजो भवन्ति, जीवद्रव्‍यं तु सर्वपर्यायस्‍थानेषु भावभागपि पर्यायान्‍तरसंबन्‍धेन पर्यायान्‍तरसंबन्‍धाभावादभावभाग्‍भवति ॥१९॥