ज्ञानोपयोगविशेषाणां नामस्‍वरूपाभिधानमेतत् । तत्राभिनिबोधिकज्ञानं श्रुतज्ञानमवधिज्ञानं मन:पर्ययज्ञानं केवलज्ञानं कुमतिज्ञानं कुश्रुतज्ञानं विभङ्गज्ञानमिति नामाभिधानम् । आत्‍मा ह्यनंतसर्वात्‍मप्रदेशव्‍यापिविशुद्धज्ञानसामान्‍यात्‍मा । स खल्‍वनादिज्ञानावरणकर्मावच्‍छन्नप्रदेश: सत्, यत्तदावरणक्षयोपशमादिन्द्रियावलम्‍बाच्‍च मूर्तामूर्तद्रव्‍यं विकलं विशेषेणावबुध्‍यते तदाभिनिबोधिकज्ञानम्, यत्तदावरणक्षयोपशमादनिन्द्रियावलंबाच्‍च मूर्तामूर्तद्रव्‍यं विकलं विशेषेणावबुध्‍यते तत् श्रुतज्ञानम् । यत्तदावरणक्षयोपशमादेव मूर्तद्रव्‍यं विकलं विशेषेणावबुध्‍यते तदवधिज्ञानम् । यत्तदावरणक्षयोपशमादेव परमनोगतं मूर्तद्रव्‍यं विकलं विशेषेणावबुध्‍यते तन्‍मन:पर्ययज्ञानम्, यत्‍सकलावरणात्‍यंतक्षये केवल एव मूर्तामूर्तद्रव्‍यं सकलं विशेषेणावबुध्‍यते तत्‍स्‍वाभाविकं केवलज्ञानम् । मिथ्‍यादर्शनोदयसहचरितमाभिनिबोधिकज्ञानमेव कुमतिज्ञानम्, मिथ्‍यादर्शनोदयसहचरितं श्रुतज्ञानमेव कुश्रुतज्ञानम्, मिथ्‍यादर्शनोदयसहचरितमवधिज्ञानमेव विभंगज्ञानम् इति स्‍वरूपाभिधानम् । इत्‍थं मतिज्ञानादिज्ञानोपयोगाष्‍टकं व्‍याख्‍यातम् ॥४०॥