व्‍यपदेशादीनामेकांतेन द्रव्‍यगुणान्‍यत्‍वनिबंधनत्‍वमत्र प्रत्‍याख्‍यातम् । यथा देवदत्तस्‍य गौरित्‍यन्‍यत्‍वे षष्‍ठीव्‍यपदेश:, तथा वृक्षस्‍य शाखा द्रव्‍यस्‍य गुणा इत्‍यनन्‍यत्‍वेऽपि । यथा देवदत्त: फलमंकुशेन धनदत्ताय वृक्षाद्वाटिकायामवचिनोतीत्‍यन्‍यत्‍वे कारकव्‍यपदेश:, तथा मृत्तिका घटभावं स्‍वयं स्‍वेन स्‍वस्‍मै स्‍वस्‍मात् स्‍वस्मिन् करोतीत्‍यात्‍मात्‍मानमात्‍मात्‍मने आत्‍मन आत्‍मनि जानातीत्‍यनन्‍यत्‍वेऽपि । यथा प्रांशोर्देवदत्तस्‍य प्रांशुगौंरित्‍यन्‍यत्‍वे संस्‍थानं, तथा प्रांशोर्वृक्षस्‍य प्रांशु: शाखाभरो मूर्तद्रव्‍यस्‍य मूर्ता गुणा इत्‍यन्‍यत्‍वेपि । यथैकस्‍य देवदत्तस्‍य दश गाव इत्‍यन्‍यत्‍वे संख्‍या, तथैकस्‍य वृक्षस्‍य दश शाखा: एकस्‍य द्रव्‍यस्‍यानंता गुणा   इत्‍यनन्‍यत्‍वेऽपि । यथा गोष्‍ठे गाव इत्‍यन्‍यत्‍वे विषय:, तथा वृक्षे शाखा: द्रव्‍ये गुणा इत्‍यन्‍यत्‍वेऽपि । ततो न व्‍यपदेशादयो द्रव्‍यगुणानां वस्‍तुत्‍वेन भेदं साधयंतीति ॥४५॥