अत्र द्रव्‍यस्‍यादेशवशेनोक्ता सप्‍तभंगी । स्‍यादस्ति द्रव्‍यं, स्‍यान्‍नास्ति द्रव्‍यं, स्‍यादस्ति च नास्ति च द्रव्‍यं, स्‍यादवक्तव्‍यं द्रव्‍यं, स्‍यादस्ति चावक्तव्‍यं च द्रव्‍यं, स्‍यान्नास्ति चावक्तव्‍यं च द्रव्‍यं, स्‍यादस्ति च नास्ति चावक्तव्‍यं च द्रव्‍यमिति । अत्र सर्वथात्‍वनिषेधकोऽनेकान्‍तद्योतक: कथंचिदर्थे स्‍याच्‍छब्‍दो निपात: । तत्र स्‍वद्रव्‍यक्षेत्रकालभावैरादिष्‍टमस्ति द्रव्‍यं, परद्रव्‍यक्षेत्रकालभावैरादिष्‍टं नास्ति द्रव्‍यं, स्‍वद्रव्‍यक्षेत्रकालभावै: परद्रव्‍यक्षेत्रकालभावैश्‍च क्रमेणादिष्‍टमस्ति च नास्ति च द्रव्‍यं, स्‍वद्रव्‍यक्षेत्रकालभावै: परद्रव्‍यक्षेत्रकालभावैश्‍च युगपदादिष्‍टमवक्तव्‍यं द्रव्‍यं, स्‍वद्रव्‍यक्षेत्रकालभावैर्युगपत्‍स्वपरद्रव्‍यक्षेत्रकालभावैश्‍चादिष्‍टमस्ति चावक्तव्‍यं च द्रव्‍यं, परद्रव्‍यक्षेत्रकालभावैर्युगपत्‍स्‍वपरद्रव्‍यक्षेत्रकालभावैश्‍चादिष्‍टं नास्ति चावक्तव्‍यं च द्रव्‍यं, स्‍वद्रव्‍यक्षेत्रकालभावै: परद्रव्‍यक्षेत्रकालभावैश्‍च युगपत्‍स्‍वपरद्रव्‍यक्षेत्रकालभावैश्‍चादिष्‍टमस्ति च नास्ति चावक्तव्‍यं च द्रव्‍यमिति । न चैतदनुपपन्नम्; सर्वस्‍य वस्‍तुन: स्‍वरूपादिना अशून्‍यत्‍वात्, पररूपादिना शून्‍यत्‍वात्, उभाभ्‍यामशून्‍यशून्‍यत्‍वात्, सहावाच्‍यत्‍वात्, भङ्गसंयोगार्पणायामशून्‍यावाच्‍यत्‍वात्, शून्‍यावाच्‍यत्‍वात्, अशून्‍यशून्‍यावाच्‍यत्‍वाच्‍चेति ॥१४॥