इदं सिद्धस्‍य निरुपाधिज्ञानदर्शनसुखसमर्थनम् । आत्‍मा हि ज्ञानदर्शनसुखस्‍वभाव: संसारावस्‍थायामनादिकर्मक्‍लेशकोचितात्‍मशक्ति: परद्रव्‍यसंपर्केण क्रमेण किंचित् किंचिज्‍जानाति पश्‍यति, परप्रत्‍ययं मूर्तसंबद्धं सव्‍याबाधं सांतं सुखमनुभवति च । यदा त्‍वस्‍य कर्मक्‍लेशा: सामस्‍त्‍येन प्रणश्‍यन्ति, तदाऽनर्गलासंकुचितात्‍मशक्तिसहाय: स्‍वयमेव युगपत्‍समग्रं जानाति पश्‍यति, स्‍वप्रत्‍ययममूर्तसम्‍बद्धमव्‍याबाधमनंतं सुखमनुभवति च । तत: सिद्धस्‍य समस्‍तं स्‍वयमेव जानत: पश्‍यत:, सुखमनुभवतश्‍च स्‍वं, न परेण प्रयोजनमिति ॥२८॥