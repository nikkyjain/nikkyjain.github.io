अत्र व्‍यवहारकालस्‍य कथंचित् परायत्तत्‍वे सदुपपत्तिरुक्ता । इह हि व्‍यवहारकाले निमिषसमयादौ अस्ति तावत् चिरं इति क्षिप्रं इति संप्रत्‍यय: । स खलु दीर्घह्रस्‍वकालनिबंधनं प्रमाणमंतरेण न संभाव्‍यते । तदपि प्रमाणं पुद्गलद्रव्‍यपरिणाममन्‍तरेण नावधार्यते । तत: परपरिणामद्योतमानत्‍वाद् व्‍यवहारकालो निश्‍चयेनानन्‍याश्रितोऽपि प्रतीत्‍यभव इत्‍यभिधीयते । तदस्‍त्रास्तिकायसामान्‍यप्ररूपणायामस्तिकायत्‍वाभावात्‍साक्षादनुपन्‍यस्‍यमानोऽपि जीवपुद्गलपरिणामान्‍यथानुपपत्त्या निश्‍चयरूपस्‍तत्‍परिणामायत्ततया व्‍यवहाररूप: कालोऽस्तिकायपंचकवल्‍लोकरूपेण परिणत इति खरतरदृष्‍ट्याभ्‍युपगम्‍यत इति ॥२५॥ 
—इति समयव्‍याख्‍यायामन्‍तर्नीतषड᳭द्रव्‍यपंचास्तिकायसामान्‍यव्‍याख्‍यानरूप: पीठबंध: समाप्‍त: ॥
अथामीषामेव विशेषव्‍याख्‍यानम् । तत्र तावत् जीवद्रव्‍यास्तिकायव्‍याख्‍यानम् ।