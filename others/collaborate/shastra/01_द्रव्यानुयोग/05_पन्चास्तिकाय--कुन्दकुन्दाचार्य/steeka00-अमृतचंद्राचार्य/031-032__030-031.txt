अत्र जीवानां स्‍वाभाविकं प्रमाणं मुक्तामुक्तविभागश्‍चाक्त: । जीवा ह्यविभागैकद्रव्‍यत्‍वाल्‍लोकप्रमाणैकप्रदेशा: । अगुरुलघवो गुणास्‍तु तेषामलघुगुरुत्‍वाभिधानस्‍य स्‍वरूपप्रतिष्‍ठत्‍वनिबंधनस्‍य स्‍वभावस्‍याविभागपरिच्‍छेदा: । प्रतिसमयसंभवत्‍षट᳭स्‍थानपतितवृद्धिहानयोऽनंता: । प्रदेशास्‍तु अविभागपरमाणुपरिच्छिन्‍नसूक्ष्‍मांशरूपा असंख्‍येया: । एवंविधेषु तेषु केचित्‍कथंचिल्‍लोकपूरणावस्‍थाप्रकारेण सर्वलोकव्‍यापिन:, केचित्त तद᳭व्‍यापिन इति । अथ ये तेषु मिथ्‍यादर्शनकषाययोगैरनादिसंततिप्रवृत्तैर्युक्तास्‍ते संसारिण:, ये विमुक्तास्‍ते सिद्धा:, ते च प्रत्‍येकं बहव इति ॥३०-३१॥