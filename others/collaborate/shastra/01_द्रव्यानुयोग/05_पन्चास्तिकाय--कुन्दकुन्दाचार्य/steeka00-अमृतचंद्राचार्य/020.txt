अत्रात्‍यन्‍तासदुत्‍पादत्‍वं सिद्धस्‍य निषिद्धम् । यथा स्‍तोककालान्‍वयिषु नामकर्मविशेषोदयनिर्वृत्तेषु जीवस्‍य देवादिपर्यायेष्‍वेकस्मिन् स्‍वकारणनिवृत्तौ निवृत्तेऽभूतपूर्व एव चान्‍यस्मिन्‍नुत्‍पन्‍ने नासदुत्‍पत्ति:, तथा दीर्घकालान्‍वयिनि ज्ञानावरणादिकर्मसामान्‍योदयनिवृत्तसंसारित्‍वपर्याये भव्‍यस्‍य स्‍वकारणनिवृत्तौ निवृत्ते समुत्‍पन्‍ने चाभूतपूर्वे सिद्धत्‍वपर्याये नासदुत्‍पत्तिरिति । किं च—यथा द्राघीयसि वेणुदण्‍डे व्‍यवहिताव्‍यवहितविचित्रचित्रकिर्मीरताखचिताधस्‍तनार्धभागे एकान्‍तव्‍यवहितसुविशुद्धोर्ध्‍वार्धभागेऽवतारिता दृष्टि: समन्‍ततो विचित्रचित्रकिर्मीरताव्‍याप्तिं पश्‍यन्‍ती समनुमिनोति तस्‍य सर्वत्राविशुद्धत्‍वं, तथा क्‍वचिदपि जीवद्रव्‍ये व्‍यवहिताव्‍यवहितज्ञानावरणादिकर्मकिर्मीरताखचितबहुतराधस्‍तनभागे एकान्‍तव्‍यवहितसुविशुद्धबहुतरोर्ध्‍वभागेऽवतारिता बुद्धि: समन्‍ततो ज्ञानावरणादिकर्मकिर्मीरताव्‍याप्तिं व्‍यवस्‍यन्‍ती समनुमिनोति तस्‍य सर्वत्राविशुद्धत्‍वम् । यथा च तत्र वेणुदण्‍डे व्‍याप्तिज्ञानाभासनिबन्‍धनविचित्रचित्रकिर्मीरतान्‍वय:, तथा च क्‍वचिज्‍जीवद्रव्‍ये ज्ञानावरणादिकर्मकिर्मीरतान्‍वय: । यथैव च तत्र वेणुदण्‍डे विचित्रचित्रकिर्मीरतावन्‍याभावात्‍सुविशुद्धत्‍वे, तथैव च क्‍वचिज्‍जीवद्रव्‍ये ज्ञानावरणादिकर्मकिर्मीरतान्‍वयाभावादाप्‍तागमसम्‍यगनुमानातीन्द्रियज्ञानपरिच्छिन्नात्सिद्धत्‍वमिति ॥२०॥