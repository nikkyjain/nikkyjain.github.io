((निजभाव करता आतमा कर्ता कहा निज भाव का;;कर्ता न पुद्गल कर्म का वह वचन यह जिनदेव का ॥६७॥))
[कुव्वं] करता हुआ, किसे करता हुआ ? [सगं सहावं] चिद्रूप स्वभाव को करता हुआ । यहाँ यद्यपि शुद्ध निश्चय-नय से केवल-ज्ञानादि शुद्ध-भाव स्वभाव कहलाते हैं; तथापि कर्म के कर्तृत्व का प्रस्ताव (प्रकरण) होने से अशुद्ध-निश्चय की अपेक्षा रागादि भी स्वभाव कहलाते हैं; उनको करता हुआ; [अत्ता कत्ता सगस्स भावस्स] आत्मा अपने भाव का कर्ता है, [णावि पोग्गलकम्माणं] वास्तव में निश्चय नय से पुद्गल-कर्मों का कर्ता नहीं है । [इदि जिणवयणं मुणेदव्वं] ऐसा जिनवचन जानना चाहिए ।

यहाँ यद्यपि अशुद्ध भावों का कर्तृत्व स्थापित किया है; तथापि वे हेय हैं, उससे विपरीत अनंत सुखादि शुद्ध-भाव उपादेय हैं -- ऐसा भावार्थ है ॥६७॥

इस प्रकार आगम-संवाद रूप से गाथा पूर्ण हुई ।