कहे जीव अजीव जिन जिनवरवृषभ ने लोक में ।
वे वंद्य सुरपति वृन्द से बंदन करूं कर जोर मैं ॥१॥
जीव कर्ता भोक्ता अर अमूर्तिक उपयोगमय ।
अर सिद्ध भवगत देहमित निजभाव से ही ऊर्ध्वगत ॥२॥
जो सदा धारें श्वास इन्द्रिय आयु बल व्यवहार से ।
वे जीव निश्चय जीव वे जिनके रहे नित चेतना ॥३॥
उपयोग दो हैं ज्ञान-दर्शन चार दर्शन जानिये ।
चक्षु चक्षु अवधि केवल नाम से पहिचानिये ॥४॥
ज्ञान आठ मतिश्रुतावधि ज्ञान भी कुज्ञान भी ।
मन:पर्यय और केवल प्रत्यक्ष और परोक्ष भी ॥५॥
सामान्यतः चऊ-आठ दर्शन-ज्ञान जिय लक्षण कहे ।
व्यवहार से पर शुद्धनय से शुद्धदर्शन-ज्ञान हैं ॥६॥
स्पर्श रस गंध वर्ण जिय में नहीं हैं परमार्थ से ।
अत: जीव अमूर्त मूर्तिक बंध से व्यवहार से ॥७॥
चिद्कर्म कर्ता नियत से द्रव कर्म का व्यवहार से ।
शुधभाव का कर्ता कहा है आत्मा परमार्थ से ॥८॥
कर्मफल सुख-दुक्ख भोगे जीव नय व्यवहार से ।
किन्तु चेतनभाव को भोगे सदा परमार्थ से ॥९॥
समुद्घात विन तनमापमय संकोच से विस्तार से ।
व्यवहार से यह जीव असंख्य प्रदेशमय परमार्थ से ॥१०॥
भूजलानलवनस्पति अर वायु थावर जीव हैं ।
दो इन्द्रियों से पाँच तक शंखादि सब त्रस जीव हैं ॥११॥
पंचेन्द्रियी संज्ञी-असंज्ञी शेष सब असंज्ञि ही हैं ।
एकेन्द्रियी हैं सूक्ष्म-बादर पर्याप्तकेतर सभी हैं ॥१२॥
भवलीन जिय विध चतुर्दश गुणस्थान मार्गणथान से ।
अशुद्धनय से कहे है पर शुद्धनय से शुद्ध हैं ॥१३॥
उत्पादव्ययसंयुक्त अन्तिम देह से कुछ न्यून हैं ।
लोकाग्रथित निष्कर्म शाश्वत अष्टगुणमय सिद्ध हैं ॥१४॥
मूर्त पुद्गल किन्तु धर्माधर्म नभ अर काल भी ।
मूर्तिक नहीं है तथापि ये सभी द्रव्य अजीव हैं ॥१५॥
थूल सूक्षम बंध तम संस्थान आतप भेद अर ।
उद्योत छाया शब्द पुद्गल द्रव्य के परिणाम हैं ॥१६॥
स्वयं चलती मीन को जल निमित्त होता जिसतरह ।
चलते हुए जिय-पुद्गलों को धरमदरव उसीतरह ॥१७॥
छाया निमित्त ज्यों गमनपूर्वक स्वयं ठहरे पथिक को ।
अधरम त्यों ठहरने में निमित्त पुद्गल-जीव को ॥१८॥
आकाश वह जीवादि को अवकाश देने योग्य जो ।
आकाश के दो भेद हैं जो लोक और अलोक हैं ॥१९॥
काल धर्माधर्म जीव पुद्गल रहें जिस क्षेत्र में ।
वह क्षेत्र ही बस लोक है अवशेष क्षेत्र अलोक है ॥२०॥
परिवर्तन रूप परिणामादि लक्षित काल जो ।
व्यवहार वह परमार्थ तो बस वर्तनामय जानिये ॥२१॥
जानलो इस लोक को जो एक-एक प्रदेश पर ।
रत्नराशिवत् जड़े वे असंख्य कालाणु दरब ॥२२॥
इसतरह ये छह दरब जो जीव और अजीवमय ।
कालबिन बाकी दरब ही पंच अस्तिकाय हैं ॥२३॥
कायवत बहुप्रदेशी हैं इसलिए तो काय है ।
अस्तित्वमय हैं इसलिए अस्ति कहा जिनदेव ने ॥२४ ॥
हैं अनंत प्रदेश नभ जिय धर्म अधर्म असंख्य हैं ।
सब पुद्गलों के त्रिविध एवं काल का बस एक है ॥२५॥
यद्यपि पुद्गल अणु है मात्र एक प्रदेशमय ।
पर बहुप्रदेशी कहें जिन स्कन्ध के उपचार से ॥२६॥
एक अणु जितनी जगह घेरे प्रदेश कहें उसे ।
किन्तु एक प्रदेश में ही अनेक परमाणु रहें ॥२७॥
बंध आस्रव पुण्य-पापरु मोक्ष संवर निर्जरा ।
विशेष जीव अजीव के संक्षेप में उनको कहें ॥२८॥
कर्म आना द्रव्य आस्रव जीव के जिस भाव से ।
हो कर्म आस्रव भाव वे ही भाव आस्रव जानिये ॥२९॥
मिथ्यात्व-अविरति पाँच-पाँचरू पंचदश परमाद हैं ।
त्रय योग चार कषाय ये सब आस्रवों के भेद हैं ॥३०॥
ज्ञानावरण आदिक करम के योग्य पुद्गल आगमन ।
है द्रव्य आस्रव विविधविध जो कहा जिनवर देव ने ॥३१॥
जिस भाव से हो कर्मबंधन भावबंध है भाव वह ।
द्रवबंध बंधन प्रदेशों का आत्मा अर कर्म के ॥३२॥
बंध चार प्रकार प्रकृति प्रदेश थिती अनुभाग ये ।
योग से प्रकृति प्रदेश अनुभाग थिती कषाय से ॥३३॥
कर्म रुकना द्रव्य संवर और उसके हेतु जो ।
निज आत्मा के भाव वे ही भाव संवर जानिये ॥३४॥
व्रत समिति गुप्ती धर्म परिषहजय तथा अनुप्रेक्षा ।
चारित्र भेद अनेक वे सब भावसंवररूप है ॥३५॥
द्रव निर्जरा है कर्म झरना और उसके हेतु जो ।
तपरूप निर्मल भाव वे ही भावनिर्जर जानिये ॥३६॥
भावमुक्ती कर्मक्षय के हेतु निर्मलभाव हैं ।
अर द्रव्यमुक्ती कर्मरज से मुक्त होना जानिये ॥३७ ॥
शुभाशुभ परिणामयुत जिय पुण-पाप सातावेदनी ।
शुभ आयु नामरु गोत्र पुण अवशेष तो सब पाप है ॥३८॥
सम्यग्दरशसद्ज्ञानचारित्र मुक्तिमग व्यवहार से ।
इन तीन मय शुद्धातमा है मुक्तिमग परमार्थ से ॥३९॥
आत्मा से भिन्न द्रव्यों में रहें न रत्नत्रय ।
बस इसलिए ही रतनत्रयमय आतमा ही मुक्तिमग ॥४०॥
जीवादि का श्रद्धान समकित जो कि आत्मस्वरूप है ।
और दुरभिनिवेश विरहित ज्ञान सम्यग्ज्ञान है ॥४१॥
संशयविमोहविभरमविरहित स्वपर को जो जानता ।
साकार सम्यग्ज्ञान है वह है अनेकप्रकार का ॥४२॥
अर्थग्राहक निर्विकल्पक और है अविशेष जो ।
सामान्य अवलोकन करे जो उसे दर्शन जानना ॥४३॥
जिनवर कहें छद्मस्थ के हो ज्ञान दर्शनपूर्वक ।
पर केवली के साथ हो दोनों सदा यह जानिये ॥४४॥
अशुभ से विनिवृत्त हो व्रत समितीगुप्तिरूप में ।
शुभभावमय हो प्रवृत्ती व्यवहारचारित्र जिन कहें ॥४५॥
बाह्य अंतर क्रिया के अवरोध से जो भाव हों ।
संसारनाशक भाव वे परमार्थ चारित्र जानिये ॥४६॥
अरे दोनों मुक्तिमग बस ध्यान में ही प्राप्त हो ।
इसलिए चित्तप्रसन्न से नित करो ध्यानाभ्यास तुम ॥४७॥
यदि कामना है निर्विकल्पक ध्यान में हो चित्त थिर ।
तो मोह-राग-द्वेष इष्टानिष्ट में तुम ना करो ॥४८॥
परमेष्ठीवाचक एक दो छह चार सोलह पाँच अर ।
पैंतीस अक्षर जपो नित अर अन्य गुरु उपदेश से ॥४९॥
नाशकर चऊ घाति दर्शन ज्ञान सुख अर वीर्यमय ।
शुभदेहथित अरिहंत जिन का नित्यप्रति चिन्तन करो ॥५०॥
लोकाग्रथित निर्देह लोकालोक ज्ञायक आत्मा ।
आठ कर्म नाशक सिद्ध प्रभु का ध्यान तुम नित ही करो ॥५१॥
ज्ञान-दर्शन-वीर्य-तप एवं चरित्राचार में ।
जो जोड़ते हैं स्वपर को ध्यावो उन्हीं आचार्य को ॥५२॥
रत्नत्रय युत नित निरत जो धर्म के उपदेश में ।
सब साधु जन में श्रेष्ठ श्री उवझाय को वंदन करें ॥५३॥
जो ज्ञान-दर्शनपूर्वक चारित्र की आराधना ।
कर मोक्षमारग में खड़े उन साधुओं को है नमन ॥५४॥
निजध्येय में एकत्व निष्पृहवृत्ति धारक साधुजन ।
चिन्तन करें जिस किसी का भी सभी निश्चय ध्यान है॥५५॥
बोलो नहीं सोचो नहीं अर चेष्टा भी मत करो ।
उत्कृष्टतम यह ध्यान है निज आतमा में रत रहो ॥५६॥
व्रती तपसी श्रुताभ्यासी ध्यान में हो धुरंधर ।
निज ध्यान करने के लिए तुम करो इनकी साधना ॥५७॥
अल्प श्रुतधर नेमिचंद मुनि द्रव्यसंग्रह संग्रही ।
अब दोषविरहित पूर्णश्रुतधर साधु संशोधन करें ॥५८॥