[दुविहं पि मोक्खहेउंझाणे पाउणदि जं मुणी णियमा] क्योंकि मुनि नियम से ध्यान द्वारा दोनों प्रकार के मोक्ष-कारणों को प्राप्त होते हैं । जैसे कि निश्चय रत्नत्रय स्वरूप निश्चय मोक्ष कारण अर्थात् निश्चय मोक्षमार्ग और इसीप्रकार व्यवहार रत्नत्रय स्वरूप व्यवहार मोक्षहेतु अर्थात् व्यवहार मोक्षमार्ग, जिनको साध्य-साधक भाव से (निश्चय-साध्य और व्यवहार-साधक है) पहले कहा है, उन दोनों प्रकार के मोक्षमार्गों को, क्योंकि मुनि निर्विकार स्वसंवेदन स्वरूप परमध्यान द्वारा प्राप्त होते हैं, [तम्हा पयत्तचित्ता जूयं झाणं समब्भसह] इसी कारण एकाग्रचित्त होकर हे भव्यजनों! तुम भले प्रकार से ध्यान का अभ्यास करो अथवा इसी कारण देखे-सुने और अनुभव किये हुए अनेक मनोरथ रूप शुभाशुभ राग आदि विकल्प समूह का त्याग करके तथा परम-निज-स्वरूप में स्थित होने से उत्पन्न हुए सहजानन्दरूप एक-लक्षण वाले सुखरूपी अमृतरस के आस्वाद के अनुभव में स्थित होकर, तुम ध्यान का अभ्यास करो ॥४७॥
अब ध्यान करने वाले पुरुष का लक्षण कहते हैं --