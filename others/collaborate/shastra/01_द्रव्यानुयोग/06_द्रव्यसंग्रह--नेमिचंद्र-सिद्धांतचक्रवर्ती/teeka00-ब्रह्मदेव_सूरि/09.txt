[ववहारा सुहदुक्खं पुग्गलकम्मफलं पभुजेदि] व्यवहार नय की अपेक्षा से सुख-दुःख रूप पुद्गल कर्म फलों को भोगता है । वह कर्म फलों का भोक्ता कौन है? [आदा] आत्मा । [णिच्छयणयदो चेदणभावं खु आदस्स] और निश्चय-नय से तो स्पष्ट-रीति से चेतन-भाव का ही भोक्ता आत्मा है । वह चेतन-भाव किस सम्बन्धी है? आत्मा का अपना ही है । वह ऐसे - <ul><li>अपने शुद्ध आत्म अनुभव से उत्पन्न पारमार्थिक सुखरूप अमृत रस का भोजन न प्राप्त करता हुआ आत्मा, उपचरित असद्भूत व्यवहार नय से इष्ट, अनिष्ट पाँचों इन्द्रियों के विषयों से उत्पन्न सुख-दुःख को भोगता है; <li>उसी तरह अनुपचरित असद्भूत व्यवहारनय से अन्तरंग में सुख-दुःख को उत्पन्न करने वाले द्रव्य कर्मरूप साता-असाता के उदय को भोगता है तथा <li>अशुद्ध निश्चयनय से वही आत्मा हर्ष-विषाद रूप सुख-दुःख को भोगता है और <li>शुद्ध निश्चयनय से तो परमात्म स्वभाव के सम्यक् श्रद्धान, ज्ञान और आचरण से उत्पन्न अविनाशी आनन्दरूप वाले सुखामृत को भोगता है ।</ul>यहाँ पर जिस स्वाभाविक सुखामृत के भोजन के अभाव से आत्मा इन्द्रियों के सुखों को भोगता हुआ संसार में भ्रमण करता है, वही अतीन्द्रिय सुख सब प्रकार से ग्रहण करने योग्य है, ऐसा अभिप्राय है । इस प्रकार कर्त्ता कर्म के फल को नहीं भोगता है', इस बौद्ध मत का खण्डन करने के लिए 'जीव कर्म फल का भोक्ता है' यह व्याख्यान रूप सूत्र समाप्त हुआ ॥९॥
आत्मा यद्यपि निश्चयनय से लोकाकाश के बराबर असंख्यात प्रदेशों का धारक है फिर भी व्यवहारनय से अपनी देह के बराबर है - यह बतलाते हैं --