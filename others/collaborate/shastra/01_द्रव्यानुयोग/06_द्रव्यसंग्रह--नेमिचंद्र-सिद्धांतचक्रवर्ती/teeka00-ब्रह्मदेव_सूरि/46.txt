[तं] वह [परमं] परम उपेक्षा लक्षण वाला (संसार, शरीर, असंयम आदि में अनादर) तथा निर्विकार स्वसंवेदनरूप शुद्धोपयोग का अविनाभूत उत्कृष्ट सम्मचारित्तं सम्यक्चारित्र जानना चाहिए । वह क्या? [बहिरब्भंतरकिरियारोहो] निष्क्रिय-नित्य-निरंजन-निर्मल ज्ञानदर्शन स्वभाव वाले निज-आत्मा से प्रतिपक्षभूत (प्रतिकूल / विपरीत), बाह्य में वचन काय के शुभाशुभ व्यापाररूप, अन्तरंग में मन के शुभाशुभ विकल्परूप, ऐसी क्रियाओं के व्यापार का निरोध (त्याग) चारित्र है । वह चारित्र किसलिए है? [भवकारणप्पणासट्ठं] पाँच प्रकार के संसार से रहित निर्दोष परमात्मा से विलक्षण जो संसार, उस संसार के व्यापार का कारणभूत शुभ-अशुभ कर्म आस्रव, उस आस्रव के विनाश के लिए चारित्र है । ऐसा बाह्य, अन्तरंग क्रियाओं के त्यागरूप चारित्र किसके होता है? [णाणिस्स] निश्चय रत्नत्रय स्वरूप अभेदज्ञानी जीव के ऐसा चारित्र होता है । वह चारित्र फिर कैसा है ? [जंजिणुत्तं] वह चारित्र जिनेन्द्रदेव वीतराग सर्वज्ञ द्वारा कहा हुआ है । इस प्रकार वीतराग सम्यक्त्व व ज्ञान का अविनाभूत तथा निश्चयरत्नत्रय स्वरूप निश्चय मोक्षमार्ग का तीसरा अवयवरूप वीतरागचारित्र का व्याख्यान हुआ ॥४६॥ ऐसे दूसरे स्थल में छह गाथायें समाप्त हुईं ।
इस प्रकार मोक्षमार्ग को प्रतिपादित करने वाले तीसरे अधिकार में निश्चय व्यवहार रूप मोक्षमार्ग के संक्षेप कथन से दो सूत्र और तदनन्तर उसी मोक्षमार्ग के अवयवरूप सम्यग्दर्शन-ज्ञानचारित्र के विशेष व्याख्यान रूप से छह सूत्र हैं । इस प्रकार दो स्थलों के समुदायरूप आठ गाथाओं द्वारा प्रथम अन्तराधिकार समाप्त हुआ ।
अब इसके आगे ध्यान, ध्याता (ध्यान करने वाला) । ध्येय (ध्यान करने योग्य पदार्थ) और ध्यान का फल इनके वर्णन की मुख्यता से प्रथम स्थल में तीन गाथायें, तदनन्तर पंच-परमेष्ठियों के व्याख्यान रूप से दूसरे स्थल में पाँच गाथायें और इसके पश्चात् उसी ध्यान के उपसंहाररूप विशेष व्याख्यान द्वारा तीसरे स्थल में चार गाथायें, इस प्रकार तीन स्थलों के समुदाय से बारह गाथा सूत्रमयी दूसरे अन्तराधिकार की समुदायरूप भूमिका है ।
अतः निश्चय और व्यवहार मोक्षमार्ग को साधने वाले ध्यान का आप सब अभ्यास करो, ऐसा उपदेश देते हैं --