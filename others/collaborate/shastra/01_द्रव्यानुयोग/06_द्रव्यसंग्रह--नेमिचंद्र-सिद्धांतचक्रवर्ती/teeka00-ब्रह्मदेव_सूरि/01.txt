वंदे इत्यादि पदों का क्रियाकारकभाव सम्बन्ध से पदखण्डना रीति द्वारा व्याख्यान किया जाता है। 'वंदे' एकदेश शुद्धनिश्चयनय की अपेक्षा से निज-शुद्ध आत्मा का आराधन करने रूप भावस्तवन से और असद्भूत व्यवहारनय की अपेक्षा उस निज-शुद्ध आत्मा का प्रतिपादन करने वाले वचनरूप द्रव्यस्तवन से नमस्कार करता हूँ तथा परमशुद्ध निश्चयनय से वन्द्यवंदकभाव नहीं है। (अर्थात् एकदेश शुद्धनिश्चयनय और असद्भूत व्यवहारनय की अपेक्षा से जिनेन्द्रदेव वन्दनीय हैं और मैं वन्दना करने वाला हूँ किन्तु परमशुद्ध निश्चयनय की अपेक्षा वन्द्यवन्दक भाव नहीं है, क्योंकि जिनेन्द्र भगवान् और मेरा आत्मा समान है।) वह नमस्कार करने वाला कौन है? मैं द्रव्यसंग्रह ग्रन्थ का निर्माता श्रीनेमिचन्द्रसिद्धान्तिदेव हूँ। कैसे नमस्कार करता हूँ [सव्वदा] सदा शिरसा सिर झुका करके नमस्कार करता हूँ। [तं] वन्दना क्रिया के कर्मपने को प्राप्त किसको नमस्कार करता हूँ? उस वीतरागसर्वज्ञ को, वह वीतरागसर्वज्ञ देव कैसे हैं ? [देविंदविंदवंदं] मोक्ष पद के अभिलाषी देवेन्द्रादि से वन्दनीक हैं। भवनवासी देवों के ४० इन्द्र, व्यन्तर देवों के ३२ इन्द्र, कल्पवासी देवों के २४ इन्द्र, ज्योतिष्क देवों के चन्द्र और सूर्य ये २ इन्द्र, मनुष्यों का १ इन्द्र-चक्रवर्ती तथा तिर्यञ्चों का १ इन्द्रसिंह ऐसे सब मिलकर १०० इन्द्र हैं ॥१॥ इस गाथा में कहे १०० इन्द्रों से वंदनीय है। इन भगवान् ने क्या किया है? [णिद्दिट्ठं] कहा है। क्या कहा है? [जीवमजीवं दव्वं] जीव और अजीव दो द्रव्य कहे हैं। जैसे कि स्वाभाविक शुद्ध चैतन्य आदि लक्षण वाला जीव द्रव्य है और इससे विलक्षण गुणी यानि अचेतन १ पुद्गल, २ धर्म, ३ अधर्म, ४ आकाश और ५ काल, इन पाँच भेदों वाला अजीव द्रव्य है। तथा चिच्चमत्काररूप लक्षण वाला शुद्ध जीव-अस्तिकाय एवं पुद्गल, धर्म, अधर्म और आकाश ये पाँच अस्तिकाय हैं। परमज्ञान-ज्योति-स्वरूप शुद्ध जीव तथा अजीव, आस्रव, बन्ध, संवर, निर्जरा और मोक्ष ये सात तत्त्व हैं और दोषरहित परमात्मा जीव आदि नौ पदार्थ हैं; उन सबका स्वरूप कहा है। पुनः वे भगवान् कैसे हैं? [जिणवरवसहेण] मिथ्यात्व तथा राग आदि को जीतने के कारण असंयतसम्यग्दृष्टि आदि एकदेशी जिन हैं, उनमें जो वर-श्रेष्ठ हैं वे जिनवर यानि गणधरदेव हैं, उन जिनवरों-गणधरों में भी जो प्रधान है; वह जिनवर वृषभ अर्थात् तीर्थंकर परमदेव हैं। उन जिनेन्द्र भगवान् के द्वारा कहे गये हैं, इति।
आध्यात्मिक शास्त्र में यद्यपि सिद्ध परमेष्ठियों को नमस्कार करना उचित है तो भी व्यवहारनय का अवलम्बन लेकर जिनेन्द्र के उपकार-स्मरण करने के लिए अर्हत्परमेष्ठी को ही नमस्कार किया है। ऐसा कहा भी है कि अर्हत्परमेष्ठी के प्रसाद से मोक्षमार्ग की सिद्धि होती है। इसलिए प्रधान मुनियों ने शास्त्र के प्रारम्भ में अर्हत् परमेष्ठी के गुणों की स्तुति की है ॥१॥
यहाँ गाथा के उत्तरार्ध से १. नास्तिकता का त्याग, २. सभ्य पुरुषों के आचरण का पालन, ३. पुण्य की प्राप्ति और ४. विघ्नविनाश, इन चार लाभों के लिए शास्त्र के आरम्भ में इष्टदेव की स्तुति की जाती है ॥१॥ इस तरह श्लोक में कहे हुए चार फलों को देखते हुए शास्त्रकार तीन प्रकार के देवता के लिए मन, वचन और काय द्वारा नमस्कार करते हैं। तीन प्रकार के देवता कहे जाते हैं। किस प्रकार? इष्ट, अधिकृत और अभिमत ये तीन भेद हैं। <ol><li>[[इष्ट]] - अपने द्वारा पूज्य इष्ट है। <li>[[अधिकृत]] - ग्रन्थ अथवा प्रकरण के आदि में नमस्कार करने के लिए जिसकी विवक्षा की जाती है वह अधिकृत है। <li>[[अभिमत]] - विवाद बिना सब लोगों को सम्मत हो; वह अभिमत है।</ol> इस तरह मंगल का व्याख्यान किया।
यहाँ मंगल यह उपलक्षण पद है। कहा भी है कि आचार्य <ol><li>मंगलाचरण, <li>शास्त्र बनाने का निमित्त-कारण,<li>शास्त्र का प्रयोजन, <li>शास्त्र का परिमाण यानि श्लोक संख्या, <li>शास्त्र का नाम और <li>शास्त्र का कर्ता</ol> इन छह अधिकारों को बतला करके शास्त्र का व्याख्यान करे ॥१॥ इस गाथा में कहे हुए मंगल आदि छह अधिकार भी जानने चाहिए। गाथा के पूर्वार्ध से सम्बन्ध, अभिधेय तथा प्रयोजन सूचित किया है। कैसे सूचित किया है? इसका उत्तर यह है कि <ul><li>निर्मल ज्ञान दर्शन-रूप स्वभाव-धारक जो परमात्मा है, उसके स्वरूप को विस्तार से कहने वाली जो वृत्ति है, वह तो व्याख्यान है और उसके प्रतिपादन करने वाले जो गाथा सूत्ररूप हैं, वे व्याख्येय (व्याख्या करने योग्य) हैं। इस प्रकार [[व्याख्यान-व्याख्येय]] रूप सम्बन्ध जानना चाहिए। और <li>जो व्याख्यान करने योग्य सूत्र है वही अभिधान अर्थात् वाचक कहलाता है। तथा अनन्त ज्ञानादि अनन्त गुणों का आधार जो परमात्मा आदि का स्वभाव है वह अभिधेय है अर्थात् कथन करने योग्य विषय है। इसप्रकार '[[अभिधान अभिधेय]]' का स्वरूप जानना चाहिए। <li>व्यवहारनय की अपेक्षा से 'षड्द्रव्य आदि का जानना' इस ग्रन्थ का प्रयोजन है और निश्चयनय से अपने निर्लेप शुद्ध आत्मा के ज्ञान से प्रकट हुआ जो विकार रहित परम आनन्दरूपी अमृत रस का आस्वादन करने रूप जो स्व-संवेदन ज्ञान है, वह इस ग्रन्थ का [[प्रयोजन]] है। परम निश्चयनय से उस आत्मज्ञान के फलरूप-केवलज्ञान आदि अनन्त गुणों के बिना न होने वाली और निज आत्मारूप उपादान कारण से सिद्ध होने वाली ऐसी जो अनन्त सुख की प्राप्ति है, वह इस ग्रन्थ का प्रयोजन है। </ul>इस तरह पहली नमस्कार-गाथा का व्याख्यान किया है।
अब "नमस्कार गाथा में जो प्रथम ही जीवद्रव्य कहा गया है, उस जीवद्रव्य के सम्बन्ध में नौ अधिकारों को मैं संक्षेप से सूचित करता हूँ।" यह अभिप्राय मन में धारण करके जीव आदि नौ अधिकारों का कथन करने वाले सूत्र का निरूपण करते हैं --