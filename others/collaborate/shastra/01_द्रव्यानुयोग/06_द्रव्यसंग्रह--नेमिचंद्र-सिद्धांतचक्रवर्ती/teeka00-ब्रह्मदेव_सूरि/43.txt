[जं सामण्णं गहणं भावाणं] जो सामान्य से अर्थात् सत्तावलोकन से ग्रहण करना; किसका ग्रहण करना ? पदार्थों का ग्रहण करना । क्या करके? [णेव कट्टुमायारं] नहीं करके, किसको नहीं करके? [आयारं] आकार अथवा विकल्प को नहीं करके । वह भी क्या करके? [अविसेसिदूण अट्ठे] पदार्थों को विशेषित या भेद न करके । किस रूप से? यह शुक्ल है, यह कृष्ण है, यह बड़ा है, यह छोटा, यह घट है और यह पट है, इत्यादि रूप से भेद न करके । [दंसणमिदि भण्णए समए] वह परमागम में सत्तावलोकनरूप दर्शन कहा जाता है । इस दर्शन को तत्त्वार्थ श्रद्धान लक्षण वाला सम्यग्दर्शन नहीं कहना चाहिए । क्यों नहीं कहना चाहिए? क्योंकि वह श्रद्धान (सम्यग्दर्शन) तो विकल्परूप है और यह दर्शन-उपयोग विकल्परहित है । तात्पर्य यह है कि जब कोई भी किसी पदार्थ को देखता है, वह देखने वाला जब तक विकल्प न करे तब तक तो सत्तामात्र ग्रहण को दर्शन कहते हैं । पश्चात् शुक्ल आदि का विकल्प हो जाने पर ज्ञान कहा जाता है ॥४३॥
छद्मस्थों के सत्तावलोकनरूप दर्शनपूर्वक ज्ञान होता है और मुक्त जीवों के दर्शन और ज्ञान एक ही साथ होते हैं, अब ऐसा बतलाते हैं --