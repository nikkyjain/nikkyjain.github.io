[आसवदि जेण कम्मं परिणामेणप्पणो स विण्णेओ भावासवो] आत्मा के जिस परिणाम से कर्म का आस्रव हो, वह भावास्रव जानना चाहिए । कर्मास्रव के नाश करने में समर्थ, ऐसी शुद्ध आत्मभावना से विरोधी जिस परिणाम से आत्मा के कर्म का आस्रव होता है; किस आत्मा के? अपनी आत्मा के; उस परिणाम को भावास्रव जानना चाहिए । वह भावास्रव कैसा है? [जिणुत्तो] जिनेन्द्र वीतराग सर्वज्ञ देव द्वारा कहा हुआ है । [कम्मासवणं परो होदि] कर्मों का जो आगमन है वह 'पर' होता है अर्थात् ज्ञानावरण आदि द्रव्य कर्मों का जो आगमन है वह पर द्रव्यास्रव है । पर शब्द का क्या अर्थ है? भावास्रव से अन्य या भिन्न । जैसे तेल से चुपड़े पदार्थों पर धूल का समागम होता है, उसी तरह भावास्रव के कारण जीव के द्रव्यास्रव होता है ।
शंका - [[आसवदि जेण कम्मं]] (जिससे कर्म का आस्रव होता है) इस पद से ही द्रव्यास्रव आ गया फिर [[कम्मासवणं परो होदि]] (कर्मास्रव इससे भिन्न होता है) इस पद से द्रव्यास्रव का व्याख्यान किसलिए किया? 
समाधान - तुम्हारी यह शंका ठीक नहीं क्योंकि 'जिस परिणाम से क्या होता है? कर्म का आस्रव होता है' यह जो कथन है, उससे परिणाम का सामर्थ्य दिखाया गया है, द्रव्यास्रव का व्याख्यान नहीं किया गया, यह तात्पर्य है ॥२९॥
अब भावास्रव का स्वरूप विशेष रूप से कहते हैं --