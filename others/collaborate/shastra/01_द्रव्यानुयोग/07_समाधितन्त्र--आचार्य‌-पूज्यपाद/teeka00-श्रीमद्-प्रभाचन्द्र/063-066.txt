घन, अर्थात् गाढ़ा (मोटा) वस्त्र पहिनने से, जैसे बुध (चतुर पुरुष) अपने शरीर को मोटा - पुष्ट नहीं मानता; इसी प्रकार अपना शरीर, मोटा (पुष्ट) होने पर भी बुध (अन्तरात्मा), आत्मा को मोटा (पुष्ट) नहीं मानता ॥६३॥
जीर्ण, अर्थात् पुराना वस्त्र पहिनने पर भी, जैसे बुध (चतुर मनुष्य) अपने को (अपने शरीर को) जीर्ण नहीं मानता; इसी तरह अपना देह, जीर्ण (वृद्ध) होने पर भी, वह अन्तरात्मा (शरीर में) रहे हुए आत्मा को जीर्ण (वृद्ध) नहीं मानता ॥६४॥
जैसे, पहिना हुआ वस्त्र नष्ट होने पर चतुर मनुष्य अपने शरीर का नाश हुआ नहीं मानता; इसी प्रकार शरीर के नष्ट होने पर, अन्तरात्मा अपने आत्मा को नाश पाता हुआ नहीं मानता ॥६५॥
जैसे, लाल वस्त्र पहिनने पर भी चतुर पुरुष, अपने को (अपने शरीर को) लाल नहीं मानता; इसी प्रकार अपनी देह, कुंकुमादि से लाल होने पर भी अन्तरात्मा, आत्मा को लाल नहीं मानता ॥६६॥
इस प्रकार शरीरादि से भिन्न आत्मा की भावना करनेवाले अन्तरात्मा को शरीरादि, काष्टादि समान प्रतिभासित होने पर, मुक्ति की योग्यता होती है - ऐसा बताकर कहते हैं : -