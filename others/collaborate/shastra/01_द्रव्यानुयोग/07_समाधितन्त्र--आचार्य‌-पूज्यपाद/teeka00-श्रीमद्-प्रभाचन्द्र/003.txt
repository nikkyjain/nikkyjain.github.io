अब, इष्टदेवता को नमस्कार करने के पश्चात् मैं कहूँगा । क्या ? विविक्त आत्मा को, अर्थात् कर्ममलरहित जीवस्वरूप को । किस रीति से कहूँगा ? यथाशक्ति - आत्मशक्ति का उल्लंघन किये बिना । क्या करके (कहूँगा) ? समीक्षा करके, अर्थात् वैसे आत्मा को (विविक्त आत्मा को) सम्यक् प्रकार जानकर (कहूँगा) । किस द्वारा (किस साधन द्वारा) ? श्रुत द्वारा -
((ज्ञान-दर्शनलक्षणवाला शाश्वत एक आत्मा मेरा है; अन्य सब संयोग लक्षणवाले भाव, मुझसे बाह्य हैं ।))
इत्यादि आगम द्वारा तथा लिङ्ग (अर्थात् हेतु) द्वारा (कहूँगा), वह इस प्रकार -
शरीरादि आत्मा से भिन्न हैं, क्योंकि वे भिन्न लक्षणों से लक्षित हैं । जो भिन्न लक्षणों से लक्षित हैं, वे दोनों (एक-दूसरे से) भिन्न हैं; जैसे - जल और अग्नि (एक-दूसरे से) भिन्न हैं; वैसे ही आत्मा और शरीर (दोनों) भिन्न लक्षणों से लक्षित हैं और दोनों का भिन्न लक्षणों से लक्षितपना अप्रसिद्ध नहीं (अर्थात् प्रसिद्ध है), क्योंकि आत्मा उपयोगस्वरूप से उपलक्षित है और शरीरादिक उससे विपरीत लक्षणवाले हैं ।
समाहित अन्तःकरण से -- समाहित अर्थात् एकाग्र हुए और अन्तःकरण, अर्थात् मन; एकाग्र हुए मन द्वारा, सम्यक् प्रकार से समीक्षा करके- (विविक्त आत्मा को) जान करके - अनुभव करके (कहूँगा) - ऐसा अर्थ है । मैं किसको उस प्रकार के आत्मा को कहूँगा? कैवल्य सुख की स्पृहावालों को । केवल, अर्थात् सकल कर्मों से रहित होने पर, जो सुख (उपजता है), उसकी स्पृहा (अभिलाषा) करनेवालों को (कहूँगा) । कैवल्य, अर्थात् विषयों से उत्पन्न नहीं हुए - ऐसे सुख की अथवा कैवल्य और सुख की स्पृहावालों को (कहूँगा) ॥३॥