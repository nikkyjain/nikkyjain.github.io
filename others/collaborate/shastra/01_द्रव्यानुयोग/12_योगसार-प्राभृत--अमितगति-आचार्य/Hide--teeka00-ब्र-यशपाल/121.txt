यहाँ 'करे कोई और भरे कोई' के सिद्धान्त का उल्लेख करके उसे दूषित ठहराया गया है - लिखा है कि यदि एक के किये हुए कर्म का फल दूसरा भोगता है तो कोई भी जीव सांसारिक सुख-दुःख से कभी मुक्त नहीं हो सकता; क्योंकि हम अपने सुख-दुःखदाता पूर्वबद्ध कर्म का निरोध तो कर सकते हैं; परन्तु दूसरे करें उन्हें हम कैसे रोक सकते हैं? जब उन दूसरों के किये कर्म का फल भी हमें भोगना पड़े तो हमारा सांसारिक सुख-दुःख से कभी भी छुटकारा नहीं हो सकता । अतः हमें कभी भी मुक्ति की प्राप्ति नहीं हो सकती । इसलिए 'करे कोई और भरे कोई' - यह कर्म-फल का सिद्धान्त अज्ञान-मूलक और वस्तु-तत्त्व के विरुद्ध है । आचार्य अमितगति ने ही भावना बत्तीसी में इसी भाव को निम्न श्लोक में बताया है -
स्वयंकृतं कर्म यदात्मनापुरा, फलं तदीयं लभते शुभाशुभम्
परेण दत्तं यदि लभ्यते स्फुटं, स्वयंकृतं कर्म निरर्थकं तदा ॥
श्लोकार्थ :- पहले स्वयं किये हुए शुभाशुभ कर्म के फल को जीव स्वयं भोगता है । यदि एकजीव को दूसरे जीव के दिये हुए शुभाशुभ कर्म का फल भोगना पड़े तो स्वयं किये हुए कर्म निरर्थक हो जायेंगे ।
इसी विषय के विशद ज्ञान हेतु जिज्ञासु समयसार गाथा २५३ से २५६ तथा इन गाथाओं की टीका एवं समयसार कलश १६८, १६९ जरूर देखें ।