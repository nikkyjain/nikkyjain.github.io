यहाँ प्रकरण अजीव का होने से केवल अजीव द्रव्यों की चर्चा की है, लेकिन वस्तुतः छहों द्रव्य परस्पर में प्रवेश करते हैं, मिलते हैं; लेकिन अपना-अपना स्वभाव कभी नहीं छोड़ते । इसीप्रकार का भाव पंचास्तिकायसंग्रह गाथा-७ में भी आया है ।
प्रश्न - अवगाह देने का काम तो मात्र आकाश का है और इस श्लोक में तो सभी द्रव्य एक-
दूसरे को अवगाह देते हैं; ऐसा कहा है; यह कैसे?
उत्तर - आपका प्रश्न उचित है । उपकार के प्रकरण में प्रत्येक द्रव्य का भिन्न-भिन्न निमित्तसापेक्ष कार्य बताते समय व्यवहारनय से अवगाह देना आकाश का काम बताया है । यहाँ प्रत्येक द्रव्य एक-दूसरे को जगह/अवगाह देते हैं, यह स्पष्ट किया है, अतः विरोध नहीं है । अपेक्षा लगाकर समझने से समाधान होता है ।
सब द्रव्यों में अवगाहनत्व गुण होता है - यह विषय कार्तिकेयानुप्रेक्षा गाथा २१४-२१५ में आया है ।