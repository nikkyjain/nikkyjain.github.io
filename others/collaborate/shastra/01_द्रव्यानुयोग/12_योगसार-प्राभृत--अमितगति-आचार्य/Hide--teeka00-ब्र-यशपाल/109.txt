इस पद्य में अजीवाधिकार का उपसंहार करते हुए अजीव-तत्त्व के यथार्थ परिज्ञान का महत्त्व ख्यापित किया गया है । जबतक इस अजीवतत्त्व का यथार्थ परिज्ञान नहीं होता है, तबतक आत्मा को अपने शुद्धरूप की उपलब्धि नहीं होती, चाहे वह कितना भी तपश्चरण क्यों न करें ।
यहाँ अजीव-तत्त्व का जीवतत्त्वाद्विधिना विभक्तं यह विशेषण अपना खास महत्त्व रखता है और इस बात को सूचित करता है कि अजीव-तत्त्व, जीव-तत्त्व के मात्र अभावरूप नहीं है, किन्तु अपने अस्तित्व को लिये हुए एक पृथक् तत्त्व है और वह मुख्यतः वह तत्त्व है जो जीव के साथ एकक्षेत्र-अवगाहरूप होते हुए भी उससे सदा पृथक् रहता है और जीव के विभाव-परिणमन में निमित्तकारण पड़ता है ।
वह पुद्गलद्रव्य है जो कर्म के रूप में जीव के साथ अनादि-सम्बन्ध को लिये हुए हैं और वर्तमान में शरीर के रूप में अनेक स्वजनादि के सम्बन्ध को लिये हुए हैं । उसको ठीक न समझने से ही आत्मा के स्वरूप में भ्रान्ति बनी रहती है और इसी से उसकी उपलब्धि नहीं हो पाती । विविक्तात्मा के रूप में स्वरूप की उपलब्धि ही इस ग्रन्थ का मुख्य ध्येय है, जिसे ग्रन्थ के मंगलाचरण में 'स्वस्वभावोपलब्धये' पद के द्वारा व्यक्त किया गया है ।
इसप्रकार श्लोक क्रमांक ६० से १०९ पर्यन्त ५० श्लोकों में यह दूसरा 'अजीव-अधिकार' पूर्ण हुआ ।