ज्ञानावरण, दर्शनावरण, मोहनीय एवं अंतराय इन चार घाति कर्मों के क्षय से जीव को अरहंत अवस्था की प्राप्ति होती है । अरहंत परमात्मा की अवस्था को ही केवली भगवान व सकल परमात्मा भी कहते हैं । केवली अनंतदर्शन, अनंतज्ञान, अनंतसुख एवं अनंतवीर्यस्वरूप हो जाते हैं । अरहंत का स्वरूप अलौकिक होता है । उनका अधर गमन होता है । शरीर परम औदारिक होता है; अत: मैली अवस्था से रहित, स्फटिक समान शुद्ध होता है । उपदेशरूप वाणी सर्वांग से ओंकार स्वरूप एकाक्षरी खिरती है । उस वाणी से सभी जीवों का कल्याण होता है । इसतरह के परमात्मपद का श्रद्धान भव्य जीव ही कर पाता है । अभव्य ऐसे भगवान के सच्चे स्वरूप का श्रद्धान नहीं कर पाता; क्योंकि अभव्यों को तो संसार बढ़ाने का ही कार्य करना है । प्रवचनसार गाथा ६२ तथा पंचास्तिकाय संग्रह गाथा १६३ में भी इसीप्रकार का भाव स्पष्ट किया है ।