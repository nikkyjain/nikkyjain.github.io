यह इस आस्रवाधिकार का उपसंहार-श्लोक है, जिसमें चौथे योग जनित आस्रवहेतुओं का दिग्दर्शन कराते हुए यह सूचित किया है कि मिथ्याज्ञान पर अपना आधार रखनेवाली मन-वचन-कायरूप त्रियोगों की कल्पनाएँ/प्रवृत्तियाँ बहुत अधिक हैं और वे सभी संसार में इस जीव को भ्रण करानेवाले कर्म/समूह के आस्रव में समर्थ हैं । जिस स्व-पर-भेद विज्ञानी योगी के द्वारा वे सब मन-वचन-काय की प्रवृत्तियाँ त्यागी जाती हैं; वह वास्तव में ज्ञानावरण, दर्शनावरण, वेदनीय, मोहनीय, आयु, नाम, गोत्र और अन्तराय इन आठों कर्मों के विकारों से रहित अपने शुद्धात्मा को प्राप्त होता है, जिसे 'विविक्तात्मा' के रूप में ग्रन्थ के शुरू से ही उल्लेखित करते आये हैं और जिसका परिज्ञान तथा प्राप्ति कराना ही इस ग्रन्थ का एक मात्र लक्ष्य है । जिस मिथ्याज्ञान का यहाँ उल्लेख है, वह इस (प्रथम अध्याय १२वाँ श्लोक) ग्रन्थ में वर्णित 'मिथ्याज्ञानं मतं तत्र मिथ्यात्वसमवायतः' इस वाक्य के अनुसार वह दूषित ज्ञान है जो मिथ्यात्व के सम्बन्ध को साथ में लिये हुए होता है और मिथ्यात्व उसे कहते हैं जिसके कारण ज्ञान में वस्तु का अन्यथा बोध हो / वस्तु जिस रूप में स्थित है उस रूप में उसका ज्ञान न होकर विपरीतादि के रूप में जानना बने और जो सारे कर्मरूपी बगीचे को उगाने के लिये जलदान का काम करता है ।
इसप्रकार श्लोक क्रमांक ११० से १४९ पर्यन्त ४० श्लोकों में यह तीसरा 'आस्रव-अधिकार' पूर्ण हुआ ।