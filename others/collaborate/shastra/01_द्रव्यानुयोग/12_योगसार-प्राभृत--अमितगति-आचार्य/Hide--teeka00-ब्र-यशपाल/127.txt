स्थूल शरीर को औदारिक शरीर कहते हैं । यह मनुष्य और तिर्यंचों को होता है । औदारिक शरीर आहारवर्गणाओं से बनता है । आहारवर्गणा पुद्गलमय है । पुद्गलद्रव्य अचेतनरूप है । जो जैसा है, उसे वैसा ही जानना चाहिए । मूढ़ जीव शरीर के वास्तविक स्वरूप को नहीं जानता । जीवादि सात तत्त्वों में शरीर अजीव तत्त्व है । जो किसी एक तत्त्व को अन्यथा जानता है, वह अन्य सर्व तत्त्वों को भी नियम से अन्यथा ही जानता है; ऐसा समझना चाहिए ।
समाधिशतक श्लोक १० में आचार्य पूज्यपाद स्वामी ने भी इसी अर्थ को निम्न शब्दों में स्पष्ट किया है :-
स्वदेहसदृशं दृष्ट्वा परदेहमचेतनम् 
परात्माधिष्ठितं मूढः परत्वेनाध्यवस्यति ॥
अर्थ :- अज्ञानी बहिरात्मा, अन्य आत्मा के साथ रहनेवाले, दूसरे के अचेतन शरीर को, अपने अचेतन शरीर समान देखकर अन्य के आत्मारूप से मानता है ।