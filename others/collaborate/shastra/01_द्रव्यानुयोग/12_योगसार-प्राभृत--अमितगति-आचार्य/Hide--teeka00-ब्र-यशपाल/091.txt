आगे के श्लोक में सब स्पष्ट किया है । इस श्लोक के प्रथम चरण में और चतुर्थ चरण में भाव शब्द आया है । प्रथम भाव शब्द का अर्थ रागादि-विभाव भाव और द्वितीय भाव का अर्थ ज्ञान-दर्शनरूप परिणाम करना चाहिए; यहाँ संदर्भ के अनुसार यही अर्थ यथार्थ प्रतीत होता है ।
इस श्लोक में जीव मात्र अपने ज्ञान-दर्शनरूप पर्यायों का कर्ता है; इस विषय को बताना है । शुद्धनय की अपेक्षा से प्रत्येक जीव मात्र ज्ञातादृष्टा ही है । आचार्य कुंदकुंद ने समयसार गाथा ३८ एवं ७३ में जीव को मात्र ज्ञाता-दृष्टा ही बताया है । आचार्य उमास्वामी ने तत्त्वार्थसूत्र शास्त्र में अध्याय दूसरा सूत्र ८ में उपयोगो लक्षणम् इस सूत्र से भी जीव के ज्ञाता-दृष्टापन को ही स्पष्ट किया है ।
जीव ज्ञानावरणादि आठ अथवा एक सौ अड़तालीस द्रव्यकर्मों का कर्ता नहीं हो सकता; क्योंकि ये द्रव्यकर्म तो पुद्गलमय जड़ है और जीव चेतनमय है । फिर प्रश्न उपस्थित हो जाता है कि ज्ञानावरणादि आठ कर्मों का कर्ता कौन है ? इसका उत्तर निमित्त की मुख्यता से अनुपचरित असद्भूत व्यवहारनय से जीव के रागादि भाव ही जड़कर्मों के कर्ता हैं; यही समझना आवश्यक है;
क्योंकि विभाव भावों के साथ द्रव्यकर्मों की व्याप्ति है ।