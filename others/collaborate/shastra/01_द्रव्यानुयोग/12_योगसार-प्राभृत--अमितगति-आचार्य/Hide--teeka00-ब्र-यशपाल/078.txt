भेद से होनेवाले पुद्गलविकल्पों (पुद्गलभेदों) का पंचास्तिकाय संग्रह गाथा ७५ की टीका में श्री जयसेनाचार्य ने जो वर्णन किया है उसका तात्पर्य निम्नानुसार है :- अनंत परमाणु पिंडात्मक घटपटादिरूप जो विवक्षित सम्पूर्ण वस्तु उसे ''स्कन्ध'' संज्ञा है । भेद द्वारा उसके जो पुद्गल विकल्प होते हैं, वे निम्नोक्त दृष्टान्तानुसार समझना ।
मान लो कि १६ परमाणुओं से निर्मित एक पुद्गलपिंड है और वह टूटकर उसके टुकडे होते हैं । वहाँ १६ परमाणुओं के पूर्ण पिण्ड को स्कन्ध माने तो आठ परमाणुओंवाला उसका अर्धभागरूप टुकडा वह देश है । चार परमाणुओंवाला उसका चतुर्थभागरूप टुकडा वह ''प्रदेश'' है और अविभागी छोटे-से-छोटा टुकडा ''परमाणु'' है ।
पुनश्च, जिसप्रकार १६ परमाणुवाले पूर्ण पिंड को ''स्कन्ध'' संज्ञा है, उसीप्रकार १५ से लेकर ९ परमाणुओं तक के किसी भी टुकड़े को भी ''स्कन्ध'' संज्ञा है । जिसप्रकार ८ परमाणुओंवाले उसके अर्धभागरूप टुकड़े को भी ''देश'' संज्ञा है, उसीप्रकार ७ से लेकर ५ परमाणुओं तक के उसके किसी भी टुकडे को भी देश संज्ञा है । जिसप्रकार ४ परमाणुवाले उसके चतुर्थ भागरूप टुकड़े को ''प्रदेश'' संज्ञा है, उसीप्रकार ३ से लेकर २ परमाणु तक के उसके किसी भी टुकड़े को भी ''प्रदेश'' संज्ञा है । - इस दृष्टान्त के अनुसार भेद द्वारा होनेवाले पुद्गलविकल्प समझना ।
