मूर्तिक को रूपी भी कहते हैं । जैसे तत्त्वार्थसूत्र के पाँचवें अध्याय के सूत्र ५ में कहा है - रूपिणः पुद्गलाः । वैसे तो रूप शब्द का सामान्य अर्थ वर्ण है; लेकिन रूपी शब्द का अर्थ- स्पर्श, रस, गंध और वर्ण सहित द्रव्य होता है । पुद्गल मूर्तिक तो है ही और वह क्रियावान भी है ।
एक स्थान से दूसरे स्थान पर गमन करने की शक्ति को क्रिया कहते हैं । पुद्गल एक स्थान से दूसरे स्थान पर गमन करता है अतः क्रियावान है ।
स्कन्धरूप पुद्गल में स्पर्शादि की पर्यायें इसप्रकार होती है - स्पर्श के आठ भेद - नरम, कठोर, हल्का, भारी, शीत, उष्ण, स्निग्ध और रूक्ष । रस के पाँच भेद - खट्ठा, मीठा, कड़वा, कसायला, चरपरा । गंध के दो भेद - सुगंध और दुर्गंध । वर्ण के पाँच भेद - लाल, पीला, काला, नीला, सफेद ।
परमाणुरूप पुद्गल में उपर्युक्त २० में से मात्र पाँच ही पर्यायें होती हैं - जैसे आठ स्पर्श में से २ स्पर्श, पाँच रस में से एक रस, दो गंध में से एक गंध, पाँच वर्ण में से एक वर्ण । पंचास्तिकाय संग्रह गाथा ८१ में भी कहा है कि - 'वह परमाणु एक रसवाला, एक वर्णवाला, एक गंधवाला, दो स्पर्शवाला है; शब्द का कारण है, अशब्द है और स्कन्ध के भीतर हो, तथापि परिपूर्ण स्वतंत्र द्रव्य है, ऐसा जानो ।'