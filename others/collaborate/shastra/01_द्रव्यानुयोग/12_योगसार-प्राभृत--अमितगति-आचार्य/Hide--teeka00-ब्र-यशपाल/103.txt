इस श्लोक में इन्द्रियों द्वारा दृष्ट, ज्ञात तथा अनुभूत पदार्थों के विषय में एक अटल नियम का निर्देश किया गया है, कि ऐसे सब पदार्थ एक तो आत्मबाह्य होते हैं - शुद्ध आत्मा के किसी भी गुण या पर्यायरूप नहीं होते, दूसरे विनश्वर/सदा स्थिर न रहनेवाले होते हैं, तीसरे अचेतन होते हैं । इन्द्रियों का जो कुछ भी विषय है वह सब पौद्गलिक अर्थात् अनन्तानन्त पुद्गलनिष्पन्न हैं ।
पुद्गल आत्मा से बाह्य वस्तु है, अचेतन है और पूरण-गलन-स्वभाव के कारण सदा एक अवस्था में स्थिर रहनेवाला नहीं है । परमाणु-रूप में पुद्गल इन्द्रियों का विषय ही नहीं और स्कन्धरूप में पुद्गल सदा मिलते और बिछड़ते रहते हैं । अतः उक्त नियम एक मात्र पौद्गलिक-द्रव्यों से सम्बन्ध रखता है - दूसरे कोई भी द्रव्य इन्द्रियों के विषय नहीं हैं । 