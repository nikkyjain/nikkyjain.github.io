लोकाकाश का असंख्यातवाँ भाग असंख्यात प्रदेशी है और पूर्ण लोकाकाश के प्रदेश भी असंख्यात हैं; यह विषय समझना यहाँ महत्त्वपूर्ण है ।
पहले संख्यात और असंख्यात की परिभाषा जानना आवश्यक है । जो संख्या पाँचों इन्द्रियों का अर्थात् मति-श्रुतज्ञान का विषय हो, उसे संख्यात कहते हैं । उसके अनेक अर्थात् संख्यात भेद हैं । जैसे-२ यह जघन्य संख्या है । १००, २००, १०००, ५०००, ५ लाख, ५ करोड, अरब, खरब, नील, महानील आदि संख्या के संख्यात भेद हैं । अवधिज्ञानगम्य संख्या को असंख्यात कहते हैं । जिनकी गिनती न हो सके, उसे असंख्यात कहते हैं । संख्यातीत संख्या को असंख्यात कहते हैं । इसके भी असंख्यात भेद होते हैं । इस कारण लोकाकाश के असंख्यातवें भाग में भी आकाश के असंख्यात प्रदेश रहते हैं और पूर्ण लोकाकाश के प्रदेश भी असंख्यात ही होते हैं । अतः इसमें विरोध नहीं है । कितना भी सूक्ष्म शरीरधारी जीव हो तो भी उसके शरीर के प्रदेश असंख्यात ही होते हैं, यह आगम के अनुसार मानना चाहिए ।
संसारी जीव के प्रदेशों में दीपक के प्रकाश के समान संकोच और विस्तार होता है, मुक्त जीवों में नहीं; क्योंकि यह संकोच-विस्तार कर्म के निमित्त से होता है और मुक्तात्माओं में कर्मों का अभाव है । तत्त्वार्थसूत्र के अध्याय ५ के सूत्र १५, १६ में यही भाव आया है । जैसा कि तत्त्वानुशासन के १३२वें श्लोक में कहा है :-
पुंसः संहार-विस्तारौ संसारे कर्म-निमिर्तामै 
मुक्तौ तु तस्य तौ न स्तः क्षयात्तद्धेतु-कर्मणाम् ॥