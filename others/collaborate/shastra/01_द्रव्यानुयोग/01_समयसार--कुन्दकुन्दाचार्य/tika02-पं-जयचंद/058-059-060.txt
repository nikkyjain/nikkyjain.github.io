ये वर्ण से लेकर गुणस्थान पर्यंत भाव सिद्धान्त में जीव के कहे हैं वे व्यवहार-नय से कहे हैं, निश्चय-नय से वे जीव के नहीं हैं क्योंकि जीव तो परमार्थ से उपयोग स्वरूप है ।
	यहाँ ऐसा जानना कि- पहले व्यवहार-नय को असत्यार्थ कहा था सो वहाँ ऐसा न समझना कि वह सर्वथा असत्यार्थ है, किन्तु कथञ्चित् असत्यार्थ जानना; क्योंकि जब एक द्रव्य को भिन्न, पर्यायों से अभेदरूप, उसके असाधारण गुणमात्र को प्रधान करके कहा जाता है तब परस्पर द्रव्यों का निमित्त-नैमित्तिक भाव तथा निमित्त से होने वाली पर्यायें-वे सब गौण हो जाते हैं, वे एक अभेद-द्रव्य की दृष्टि में प्रतिभासित नहीं होते, इसलिए वे सब उस द्रव्य में नहीं है इस प्रकार कथञ्चित् निषेध किया जाता है । यदि उन भावों को उस द्रव्य में कहा जाये तो वह व्यवहार-नय से कहा जा सकता है । ऐसा नयविभाग है ।
	यहाँ शुद्ध-नय की दृष्टि से कथन है इसलिए ऐसा सिद्ध किया है कि जो यह समस्त भाव सिद्धान्त में जीव के कहे गये हैं  सो व्यवहार से कहे गये हैं । यदि निमित्त-नैमित्तिक भाव की दृष्टि से देखा जाये तो वह व्यवहार कथञ्चित् सत्यार्थ भी कहा जा सकता है । यदि सर्वथा असत्यार्थ ही कहा जाये तो सर्व व्यवहार का लोप हो जायेगा और सर्व व्यवहार का लोप होने से परमार्थ का भी लोप हो जायेगा । इसलिए जिनेन्द्र-देव का उपदेश स्याद्वाद-रूप समझना ही सम्यक्ज्ञान है, और सर्वथा एकान्त वह मिथ्यात्व है ।