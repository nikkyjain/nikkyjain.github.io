यदि ऐसा माना जाये कि संसार अवस्था में जीव का वर्णादि के साथ तादात्म्यसम्बन्ध है तो जीव मूर्तिक हुआ, और मूर्तिकत्व तो पुद्गलद्रव्य का लक्षण है; इसलिए पुद्गलद्रव्य ही जीवद्रव्य सिद्ध हुआ, उसके अतिरिक्त कोई चैतन्यरूप जीवद्रव्य नहीं रहा । और मोक्ष होने पर भी उन पुद्गलों का ही मोक्ष हुआ; इसलिए मोक्ष में भी पुद्गल ही जीव ठहरे, अन्य कोई चैतन्यरूप जीव नहीं रहा । इसप्रकार संसार तथा मोक्ष में पुद्गल से भिन्न ऐसा कोई चैतन्यरूप जीवद्रव्य न रहने से जीव का ही अभाव हो गया । इसलिए मात्र संसार अवस्था में ही वर्णादि भाव जीव के हैं ऐसा मानने से भी जीव का अभाव ही होता है ।