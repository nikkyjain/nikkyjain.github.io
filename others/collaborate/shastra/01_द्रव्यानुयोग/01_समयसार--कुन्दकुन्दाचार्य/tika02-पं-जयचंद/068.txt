शुद्ध-द्रव्यार्थिक-नय की दृष्टि में चैतन्य अभेद है और उसके परिणाम भी स्वाभाविक शुद्ध ज्ञान-दर्शन हैं । परनिमित्त से होने वाले चैतन्य के विकार, यद्यपि  चैतन्य जैसे दिखाई देते हैं तथापि चैतन्य की सर्व अवस्थाओं में व्यापक न होने से, चैतन्य-शून्य हैं- जड़ हैं । और आगम में भी उन्हें अचेतन कहा है । भेदज्ञानी भी उन्हें चैतन्य से भिन्न-रूप अनुभव करते हैं इसलिए भी वे अचेतन हैं, चेतन नहीं । 
प्रश्न - यदि वे चेतन नहीं हैं तो क्या हैं ? वे पुद्गल हैं या कुछ और ?
उत्तर - वे पुद्गल कर्मपूर्वक होते हैं इसलिए वे निश्चय से पुद्गल ही हैं क्योंकि कारण जैसा ही कार्य होता है ।
	इसप्रकार यह सिद्ध किया कि पुद्गलकर्म के उदय के निमित्त से होने वाले चैतन्य के विकार भी जीव नहीं, पुद्गल हैं ।

जीवाजीवाधिकार में पहले रङ्गभूमि स्थल कहकर उसके बाद टीकाकार आचार्य ने ऐसा कहा था कि नृत्य के अखाड़े में जीव अजीव दोनों एक होकर प्रवेश करते हैं और दोनों ने एकत्व का स्वाँग रचा है । वहाँ, भेदज्ञानी सम्यग्दृष्टि पुरुष ने सम्यग्ज्ञान से उन जीव-अजीव दोनों की उनके लक्षण भेद से परीक्षा करके दोनों को पृथक जाना इसलिए स्वाँग पूरा हुआ और दोनों अलग अलग होकर अखाड़े से बाहर निकल गये । इसप्रकार अलङ्कारपूर्वक वर्णन किया है ।;;जीव अजीव अनादि संयोग मिलै लखि मूढ़ न आतम पावैं,;;सम्यक्  भेदविज्ञान  भये  बुध  भिन्न  गहे  निजभाव  सुदावैं,;;श्रीगुरु  के  उपदेश  सुनै  रु  भले  दिन  पाय  अज्ञान  गमावैं,;;ते जगमाँहि  महन्त  कहाय  वसैं  शिव जाय सुखी नित थावैं ।
	
इसप्रकार श्री समयसार की (श्रीमद्भगवत्कुन्दकुन्दाचार्यदेवप्रणीत श्री समयसार परमागम की) श्रीमद्अमृतचन्द्राचार्यदेव विरचित आत्मख्याति नामक टीका में प्रथम जीवाजीवाधिकार समाप्त हुआ ।