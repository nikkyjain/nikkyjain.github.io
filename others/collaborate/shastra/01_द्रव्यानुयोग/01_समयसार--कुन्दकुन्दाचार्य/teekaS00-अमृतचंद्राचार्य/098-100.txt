व्यवहारिणां हि यतो यथायमात्मात्मविकल्पव्यापाराभ्यां घटादिपरद्रव्यात्मकं बहि: कर्मकुर्वन्‌ प्रतिभाति ततस्तथा क्रोधादिपरद्रव्यात्मकं च समस्तमंत:कर्मापि करोत्यविशेषादित्यस्ति व्यामोह: ।
स न सन्‌  यदि खल्वयमात्मा परद्रव्यात्मकं कर्म कुर्यात्‌ तदा परिणामपरिणामिभावान्यथा-नुपपत्तेर्नियमेन तन्मय: स्यात्‌, न च द्रव्यांतरमयत्वे द्रव्योच्छेदापत्तेस्तन्मयोऽस्ति । ततो व्याप्य-व्यापकभावेन न तस्य कर्तास्ति ।
निमित्तनैमित्तिकभावेनापि न कर्तास्ति  यत्किल घटादि क्रोधादि वा परद्रव्यात्मकं कर्म तदयमात्मा तन्मयत्वानुषङ्गात्‌ व्याप्यव्यापकभावेन तावन्न करोति, नित्यकर्तृत्वानुषङ्गान्निमित्त-नैमित्तिकभावेनापि न तत्कुर्यात्‌ । अनित्यौ योगोपयोगावेव तत्र निमित्तत्वेन कर्तारौ । योगोपयोगयो-स्त्वात्मविकल्पव्यापारयो: कदाचिदज्ञानेन करणादात्मापि कर्ताऽस्तु न परद्रव्यात्मककर्मकर्ता स्यात्‌ ॥९८-१०० ॥