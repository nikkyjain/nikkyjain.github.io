शास्त्रं ज्ञानं न भवति यस्माच्छास्त्रं न जानाति किंचित् ।
तस्मादन्यज्ज्ञानमन्यच्छास्त्रं जिना ब्रुवन्ति ॥३९०॥
शब्दो ज्ञानं न भवति यस्माच्छब्दो न जानाति किंचित् ।
तस्मादन्यज्ज्ञानमन्यं शब्दं जिना ब्रुवन्ति ॥३९१॥
रूपं ज्ञानं न भवति यस्माद्रूपं न जानाति किंचित् ।
तस्मादन्यज्ज्ञानमन्यद्रूपं जिना ब्रुवन्ति ॥३९२॥
वर्णो ज्ञानं न भवति यस्माद्वर्णो न जानाति किंचित् ।
तस्मादन्यज्ज्ञानमन्यं वर्णं जिना ब्रुवन्ति ॥३९३॥
गंधो ज्ञानं न भवति यस्माद्गन्धो न जानाति किंचित् ।
तस्मादन्यज्ज्ञानमन्यं गंधं जिना ब्रुवन्ति ॥३९४॥
न रसस्तु भवति ज्ञानं यस्मात्तु रसो न जानाति किंचित् ।
तस्मादन्यज्ज्ञानं रसं चान्यं जिना ब्रुवन्ति ॥३९५॥
स्पर्शो न भवति ज्ञानं यस्मात्स्पर्शो न जानाति किंचित् ।
तस्मादन्यज्ज्ञानमन्यं स्पर्शं जिना ब्रुवन्ति ॥३९६॥
कर्म ज्ञानं न भवति यस्मात्कर्म न जानाति किंचित् ।
तस्मादन्यज्ज्ञानमन्यत्कर्म जिना ब्रुवन्ति ॥३९७॥
धर्मो ज्ञानं न भवति यस्माद्धर्मो न जानाति किंचित् ।
तस्मादन्यज्ज्ञानमन्यं धर्मं जिना ब्रुवन्ति ॥३९८॥
ज्ञानमधर्मो न भवति यस्मादधर्मो न जानाति किंचित् ।
तस्मादन्यज्ज्ञानमन्यमधर्मं जिना बु्रवन्ति ॥३९९॥
कालो ज्ञानं न भवति यस्मात्कालो न जानाति किंचित् ।
तस्मादन्यज्ज्ञानमन्यं कालं जिना ब्रुवन्ति ॥४००॥
आकाशमपि न ज्ञानं यस्मादाकाशं न जानाति किंचित् ।
तस्मादाकाशमन्यदन्यज्ज्ञानं जिना ब्रुवन्ति ॥४०१॥
नाध्यवसानं ज्ञानमध्यवसानमचेतनं यस्मात् ।
तस्मादन्यज्ज्ञानमध्यवसानं तथान्यत् ॥४०२॥
यस्माज्जानाति नित्यं तस्माज्जीवस्तु ज्ञायको ज्ञानी ।
ज्ञानं च ज्ञायकादव्यतिरिक्तं ज्ञातव्यम् ॥४०३॥
ज्ञानं सम्यग्दृष्टिं तु संयमं सूत्रमंगपूर्वगतम् ।
धर्माधर्मं च तथा प्रव्रज्यामभ्युपयान्ति बुधा: ॥४०४ ॥

न श्रुतं ज्ञानमचेतनत्वात्‌, ततो ज्ञानश्रुतयोर्व्यतिरेक: । न शब्दो ज्ञानमचेतनत्वात्‌, ततो ज्ञानशब्द-योर्व्यतिरेक: । न रूपं ज्ञानमचेतनत्वात्‌, ततो ज्ञानरूपयोर्व्यतिरेक: । न वर्णो ज्ञानमचेतनत्वात्‌, ततो ज्ञानवर्णयोर्व्यतिरेक: । न गंधो ज्ञानमचेतनत्वात्‌, ततो ज्ञानगंधयोर्व्यतिरेक: ।
न रसो ज्ञानमचेतनत्वात्‌, ततो ज्ञानरसयोर्व्यतिरेक: । न स्पर्शो ज्ञानमचेतनत्वात्‌, ततो ज्ञानस्पर्शयोर्व्यतिरेक: । न कर्म ज्ञानमचेतनत्वात्‌, ततो ज्ञानकर्मणोर्व्यतिरेक: ।
न धर्मो ज्ञानमचेतनत्वात्‌, ततो ज्ञानधर्मयोर्व्यतिरेक: । नाधर्मो ज्ञानमचेतनत्वात्‌, ततो ज्ञानाधर्मयोर्व्यतिरेक: ।
न कालो ज्ञानमचेतनत्वात्‌, ततो ज्ञानकालयोर्व्यतिरेक: । नाकाशं ज्ञानमचेतनत्वात्‌, ततो ज्ञानाकाशयोर्व्यतिरेक: । नाध्यवसानं ज्ञानमचेतनत्वात्‌, ततो ज्ञानाध्यवसानयोर्व्यतिरेक: ।
इत्येवं ज्ञानस्य सर्वैरेव परद्रव्यै: सह व्यतिरेको निश्चयसाधितो द्रष्टव्य: । अथ जीव एवैको ज्ञानं, चेतनत्वात्‌; ततो ज्ञानजीवयोरेवाव्यतिरेक: ।
न च जीवस्य स्वयं ज्ञानत्वात्ततो व्यतिरेक: कश्चनापि शंकनीय: । एवं तु सति ज्ञानमेव सम्यग्दृष्टि:, ज्ञानमेव संयम:, ज्ञानमेवांगपूर्वरूपं सूत्रं, ज्ञानमेव धर्माधर्मौ, ज्ञानमेव प्रव्रज्येति ज्ञानस्य जीवपर्यायैरपि सहाव्यतिरेको निश्चयसाधितो द्रष्टव्य: ।
अथैवं सर्वपरद्रव्यव्यतिरेकेण सर्वदर्शनादिजीवस्वभावाव्यतिरेकेण वा अतिव्याप्तिमव्याप्तिं च परिहरमाणमनादिविभ्रममूलं धर्माधर्मरूपं परसमयमुद्वम्य स्वयमेव प्रव्रज्यारूपमापद्य दर्शनज्ञान- चारित्रस्थितिरूपं स्वसमयमवाप्य मोक्षमार्गमात्यन्येव परिणतं कृत्वा समवाप्तसंपूर्णविज्ञान-घनस्वभावं हानोपादानशून्यं साक्षात्समयसारभूतं परमार्थरूपं शुद्धं ज्ञानमेकमवस्थितं द्रष्टव्यम्‌ ।