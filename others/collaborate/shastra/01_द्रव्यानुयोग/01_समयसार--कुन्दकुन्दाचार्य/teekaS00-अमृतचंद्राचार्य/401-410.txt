निंदितसंस्तुतवचनानि पुद्गला: परिणमंति बहुकानि ।
तानि श्रुत्वा रुष्यति तुष्यति च पुनरहं भणित: ॥३७३॥
पुद्गलद्रव्यं शब्दत्वपरिणतं तस्य यदि गुणोऽन्य: ।
तस्मान्न त्वं भणित: किंचिदपि किं रुष्यस्यबुद्ध: ॥३७४॥
अशुभ: शुभो वा शब्दो न त्वां भणति शृणु मामिति स एव ।
न चैति विनिर्ग्रहीतुं श्रोत्रविषयमागतं शब्दम् ॥३७५॥
अशुभं शुभं वा रूपं न त्वां भणति पश्य मामिति स एव ।
न चैति विनिर्ग्रहीतुं चक्षुर्विषयमागतं रूपम् ॥३७६॥
अशुभ: शुभो वा गंधो न त्वां भणति जिघ्र मामिति स एव ।
न चैति विनिर्ग्रहीतुं घ्राणविषयमागतं गन्धम् ॥३७७॥
अशुभ: शुभो वा रसो न त्वां भणति रसय मामिति स एव ।
न चैति विनिर्ग्रहीतुं रसनविषयमागतं तु रसम् ॥३७८॥
अशुभ: शुभो वा स्पर्शो न त्वां भणति स्पृश मामिति स एव ।
न चैति विनिर्ग्रहीतुं कायविषयमागतं स्पर्श् ॥३७९॥
अशुभ: शुभो वा गुणो न त्वां भणति बुध्यस्व मामिति स एव ।
न चैति विनिर्ग्रहीतुं बुद्धिविषयमागतं तु गुणम् ॥३८०॥
अशुभं शुभं वा द्रव्यं न त्वां भणति बुध्यस्व मामिति स एव ।
न चैति विनिर्ग्रहीतुं बुद्धिविषयमागतं द्रव्यम् ॥३८१॥
एतत्तु ज्ञात्वा उपशमं नैव गच्छति मूढ: ।
विनिर्ग्रहमना: परस्य च स्वयं च बुद्धिं शिवामप्राप्त: ॥३८२॥

यथेह बहिरर्थो घटपटादि:, देवदत्ते यज्ञदत्तमिव हस्ते गृहीत्वा, 'मां प्रकाशय' इति स्वप्रकाशने न प्रदीपं प्रयोजयति, न च प्रदीपोप्यय:कांतोपलकृष्टा: सूचीवत्‌ स्वस्थानात्प्रच्युत्य तं प्रकाशयितु-मायाति; किंतु वस्तुस्वभावस्य परेणोत्पादयितुमशक्यत्वात्‌ परमुत्पादयितुमशक्तत्वाच्च यथा तद-सन्निधाने तथा तत्सन्निधानेऽपि स्वरूपेणैव प्रकाशते ।
स्वरूपेणैव प्रकाशमानस्य चास्य वस्तुस्वभावादेव विचित्रां परिणतिमासादयन्‌ कमनीयो-ऽकमनीयो वा घटपटादिर्न मनागपि विक्रियायै कल्प्यते ।
तथा बहिरर्था: शब्दो, रूपं, गंधो, रस:, स्पर्शो, गुणद्रव्ये च, देवदत्ते यज्ञदत्तमिव हस्ते गृहीत्वा, 'मां शृणु, मां पश्य, मां जिघ्र, मां रसय, मां स्पृश, मां बुध्यस्व' इति स्वज्ञाने नात्मानं प्रयोजयंति, न चात्माप्यय:कांतोपलकृष्टादय:सूचीवत्‌ स्वस्थानात्प्रच्युत्य तान्‌ ज्ञातुमायाति; किंतु वस्तुस्वभावस्य परेणोत्पादयितुमशक्यत्वात्‌ परमुत्पादयितुमशक्यत्वाच्च यथा तदसन्निधाने तथा तत्सन्निधानेऽपि स्वरूपेणैव जानीते ।
स्वरूपेणैव जानतश्चास्य वस्तुस्वभावादेव विचित्रां परिणतिमासादयंत: कमनीया अकमनीया वा शब्दादयो बहिरर्था न मनागपि विक्रियायै कल्प्येरन्‌ । एवमात्मा प्रदीपवत्‌ परं प्रति उदासीनो नित्यमेवेति वस्तुस्थिति:, तथापि यद्रागद्वेषौ तदज्ञानम्‌ ॥३७३-३८२॥