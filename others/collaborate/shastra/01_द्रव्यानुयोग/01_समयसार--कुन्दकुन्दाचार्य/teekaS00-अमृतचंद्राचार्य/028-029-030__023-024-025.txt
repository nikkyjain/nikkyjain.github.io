अज्ञानमोहितमतिर्मेदं भणति पुद्गलं द्रव्यम्
बद्धमबद्धं च तथा जीवो बहुभावसंयुक्त: ॥२३॥
सर्वज्ञज्ञानदृष्टो जीव उपयोगलक्षणो नित्यम्
कथं स पुद्गलद्रव्यीभूतो यद्भणसि ममेदम् ॥२४॥
यदि स पुद्गलद्रव्यीभूतो जीवत्वमागतमितरत्
तच्छक्तो वक्तुं यन्ममेदं पुद्गलं द्रव्यम् ॥२५॥

युगपदनेकविधस्य बंधनोपाधे: सन्निधानेन प्रधावितानामस्वभावभावानां संयोगवशाद्विचित्रो-पाश्रयोपरक्त: स्फटिकोपल इवात्यंततिरोहितस्वभावभावतया अस्तमितसमस्तविवेकज्योतिर्महता स्वयमज्ञानेन विमोहितहृदयो भेदमकृत्वा तानेवास्वभावभावान्‌ स्वीकुर्वाण: पुद्‌गलद्रव्यं ममेद-मित्यनुभवति किलाप्रतिबुद्धो जीव: ।
अथायमेव प्रतिबोध्यते  रे दुरात्मन्‌ आत्मपंसन्‌ जहीहि जहीहि परमाविवेकघस्मरसतृणाभ्य-वहारित्वम्‌ । दूरनिरस्तसमस्तसंदेहविपर्यासानध्यवसायेन विश्वैकज्योतिषा सर्वज्ञज्ञानेन स्फुटीकृतं किल नित्योपयोगलक्षणं जीवद्रव्यं तत्कथं पुद्‌गलद्रव्यीभूतं येन पुद्‌गलद्रव्यं ममेदमित्यनुभवसि, यतो यदि कथंचनापि जीवद्रव्यं पुद्‌गलद्रव्यीभूतं स्यात्‌ पुद्‌गलद्रव्यं च जीवद्रव्यीभूतं स्यात्‌ तदैव लवणस्योदकमिव ममेदं पुद्‌गलद्रव्यमित्यनुभूति: किल घटेत्‌, तत्तु न कथंचनापि स्यात्‌ ।
तथा हि  यथा क्षारत्वलक्षणं लवणमुदकीभवत्‌ द्रवत्वलक्षणमुदकं च लवणीभवत्‌ क्षारत्वद्रवत्वसहवृत्त्यविरोधादनुभूयते, न तथा नित्योपयोगलक्षणं जीवद्रव्यं पुद्‌गलद्रव्यीभवत्‌ नित्यानुपयोगलक्षणं पुद्‌गलद्रव्यं च जीवद्रव्यीभवत्‌ उपयोगानुपयोगयो: प्रकाशतमसोरिव सहवृत्तिविरोधादनुभूयते ।
तत्सर्वथा प्रसीद विबुध्यस्व स्वद्रव्यं ममेदमित्यनुभव ॥२३-२५ ॥