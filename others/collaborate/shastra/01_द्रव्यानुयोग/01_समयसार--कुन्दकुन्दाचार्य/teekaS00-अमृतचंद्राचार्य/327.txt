संसिद्धिराधसिद्धं साधितमाराधितं चैकार्थ्
अपगतराधो य: खलु चेतयिता स भवत्यपराध: ॥३०४॥
य: पुनिर्निरपराधश्चेतयिता निश्शंकितस्तु स भवति
आराधनया नित्यं वर्तते अहमिति जानन् ॥३०५॥

परद्रव्यपरिहारेण शुद्धस्यात्मन: सिद्धि: साधनं वा राध: । अपगतो राधो यस्य चेतयितु: सोऽपराध: । अथवा अपगतो राधो यस्य भावस्य सोऽपराध:, तेन सह यश्चेतयिता वर्तते स सापराध: ।
स तु परद्रव्यग्रहणसद्भावेन शुद्धात्मसिद्धय्यभावाद्‌बन्धशंकासंभवे सति स्वयमशुद्धत्वादनाराधक एव स्यात्‌ ।
यस्तु निरपराध: स समग्रपरद्रव्यपरिहारेण शुद्धात्मसिद्धिसद्भावाद्‌बन्धशंकाया असंभवे सति उपयोगैकलक्षणशुद्ध आत्मैक एवाहमिति निश्चिन्वन्‌ नित्यमेव शुद्धात्मसिद्धिलक्षणयाराधनया वर्तमानत्वादाराधक एव स्यात्‌ ॥३०४-३०५॥