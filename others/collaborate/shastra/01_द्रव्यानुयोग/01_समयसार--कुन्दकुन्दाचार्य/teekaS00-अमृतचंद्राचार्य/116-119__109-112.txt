पुद्‌गलकर्मण: किल पुद्‌गलद्रव्यमेवैकं कर्तृ तद्विशेषा: मिथ्यात्वाविरतिकषाययोगा बंधस्य सामान्यहेतुतया चत्वार: कर्तार:, ते एव विकल्प्यमाना मिथ्यादृष्टय्यादिसयोगकेवल्यन्तास्त्रयोदश
कर्तार: । अथैते पुद्‌गलकर्मविपाकविकल्पत्वादत्यंतमचेतना: संतस्त्रयोदश कर्तार: केवला एव यदि व्याप्यव्यापकभावेन किंचनापि पुद्‌गलकर्म कुर्युस्तदा कुर्युरेव, किं जीवस्यात्रापतितम्‌ ?
अथायं तर्क:  पुद्‌गलमयमिथ्यात्वादीन्‌ वेदयमानो जीव: स्वयमेव मिथ्यादृष्टिर्भूत्वा पुद्‌गल-कर्म करोति । स किलाविवेक:, यतो न खल्वात्मा भाव्यभावकभावाभावात्‌ पुद्‌गलद्रव्यमय-मिथ्यात्वादिवेदकोऽपि, कथं पुन: पुद्‌गलकर्मण: कर्ता नाम ?
अथैतदायातम्‌ यत: पुद्‌गलद्रव्यमयानां चतुर्णां सामान्यप्रत्ययानां विकल्पास्त्रयोदश विशेष-प्रत्यया गुणशब्दवाच्या: केवला एव कुर्वंति कर्माणि, तत: पुद्‌गलकर्मणामकर्ता जीवो गुणाएव तत्कर्तार: । ते तु पुद्‌गलद्रव्यमेव । तत: स्थितं पुद्‌गलकर्मण: पुद्‌गलद्रव्यमेवैकं कर्तृ ॥१०९-११२ ॥