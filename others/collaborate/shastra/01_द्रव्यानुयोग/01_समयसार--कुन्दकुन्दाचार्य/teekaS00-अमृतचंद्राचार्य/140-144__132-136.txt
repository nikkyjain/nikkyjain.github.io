अज्ञानस्य स उदयो या जीवानामतत्त्वोपलब्धि:
मिथ्यात्वस्य तूदयो जीवस्याश्रद्दधानत्वम् ॥१३२॥
उदयोऽसंयमस्य तु यज्जीवानां भवेदविरमणम्
यस्तु कलुषोपयोगो जीवानां स कषायोदय: ॥१३३॥
तं जानीहि योगोदयं यो जीवानां तु चेष्टोत्साह:
शोभनोऽशोभनो वा कर्तव्यो विरतिभावो वा ॥१३४॥
एतेषु हेतुभूतेषु कार्मणवर्गणागतं यत्तु
परिणमतेऽष्टविधं ज्ञानावरणादिभावै: ॥१३५॥
तत्खलु जीवनिबद्धं कार्मणवर्गणागतं यदा
तदा तु भवति हेतुर्जीव: परिणामभावानाम् ॥१३६॥
अतत्त्वोपलब्धिरूपेण ज्ञाने स्वदमानो अज्ञानोदय: । मिथ्यात्वासंयमकषाययोगोदया: कर्महेत-वस्तन्मयाश्चत्वारो भावा: । तत्त्वाश्रद्धानरूपेण ज्ञाने स्वदमानो मिथ्यात्वोदय:, अविरमणरूपेण ज्ञाने स्वदमानोऽसंयमोदय:, कलुषोपयोगरूपेण ज्ञाने स्वदमान: कषायोदय:, शुभाशुभप्रवृत्ति-निवृत्तिव्यापाररूपेण ज्ञाने स्वदमानो योगोदय: ।
अथैतेषु पौद्‌गलिकेषु मिथ्यात्वाद्युदयेषु हेतुभूतेषु यत्पुद्‌गलद्रव्यं कर्मवर्गणागतं ज्ञाना-वरणादिभावैरष्टधा स्वयमेव परिणमते तत्खलु कर्मवर्गणागतं जीवनिबद्धं यदा स्यात्तदा जीव: स्वयमेवाज्ञानात्परात्मनोरेकेत्वाध्यासेनाज्ञानमयानां तत्त्वाश्रद्धानादीनां स्वस्य परिणामभावानां हेतुर्भवति ॥१३२-१३६॥