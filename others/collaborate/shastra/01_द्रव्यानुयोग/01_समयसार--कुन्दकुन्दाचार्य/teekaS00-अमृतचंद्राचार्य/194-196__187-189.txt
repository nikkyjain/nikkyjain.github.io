आत्मानमात्मना रुन्ध्वा द्विपुण्यपापयोगयो:
दर्शनज्ञाने स्थित: इच्छाविरतश्चान्यस्मिन् ॥१८७॥
य: सर्वसंगमुक्तो ध्यायत्यात्मानमात्मनात्मा
नापि कर्म नोकर्म चेतयिता चिंतयत्येकत्वम् ॥१८८॥
आत्मानं ध्यायन् दर्शनज्ञानमयोऽनन्यमय:
लभतेऽचिरेणात्मानमेव स कर्मप्रविमुक्तम् ॥१८९॥

यो हि नाम रागद्वेषमोहमूले शुभाशुभयोगे वर्तमानं दृढतरभेदविज्ञानावष्टम्भेन आत्मानं आत्मनै-वात्यंतं रुन्ध्वा शुद्धदर्शनज्ञानात्मन्यात्मद्रव्ये सुष्ठु प्रतिष्ठितं कृत्वा समस्तपरद्रव्येच्छापरिहारेण समस्त-संगविमुक्तो भूत्वा नित्यमेवातिनिष्प्रकंप: सन्‌ मनागपि कर्मनोकर्मणोरसंस्पर्शेन आत्मीयमात्मान-मेवात्मना ध्यायन्‌ स्वयं सहजचेतयितृत्वादेकत्वमेव चेतयते, स खल्वेकत्वचेतनेनात्यंतविविक्तं चैतन्यचमत्कारमात्रमात्मानं ध्यायन्‌, शुद्धदर्शनज्ञानमयमात्मद्रव्यमवाप्त:, शुद्धात्मोपलंभे सति समस्त-परद्रव्यमयत्वमतिक्रांत: सन्‌, अचिरेणैव सकलकर्मविमुक्तमात्मानमवाप्नोति ।
एष संवरप्रकार: ॥१८७-१८९ ॥