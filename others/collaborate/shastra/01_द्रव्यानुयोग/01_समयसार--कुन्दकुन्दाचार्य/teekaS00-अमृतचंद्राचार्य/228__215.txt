उत्पन्नोदयभोगो वियोगबुद्ध्या तस्य स नित्यम्
कांक्षामनागतस्य च उदयस्य न करोति ज्ञानी ॥२१५॥

कर्मोदयोपभोगस्तावत्‌ अतीत: प्रत्युत्पन्नोऽनागतो वा स्यात्‌ । तत्रातीतस्तावत्‌ अतीतत्वादेव स न परिग्रहभावं बिभर्ति । अनागतस्तु आकांक्ष्यमाण एव परिग्रहभावं बिभृयात्‌ । प्रत्युत्पन्नस्तु स किल रागबुद्धया प्रवर्तमान एव तथा स्यात्‌ ।
न च प्रत्युत्पन्न: कर्मोदयोपभोगो ज्ञानिनो रागबुद्धया प्रवर्तमानो दृष्ट:, ज्ञानिनोऽज्ञानमयभावस्य रागबुद्धेरभावात्‌ । वियोगबुद्धयैव केवलं प्रवर्तमानस्तु स किल न परिग्रह: स्यात्‌ । तत: प्रत्युत्पन्न: कर्मोदयोपभोगो ज्ञानिन: परिग्रहो न भवेत्‌ ।
अनागतस्तु स किल ज्ञानिनो नाकांक्षित एव, ज्ञानिनोऽज्ञानमयभावस्याकांक्षाया अभावात्‌ । ततोऽनागतोऽपि कर्मोदयोपभोगो ज्ञानिन: परिग्रहो न भवेत्‌ ॥२१५॥

कुतोऽनागतमुदयं ज्ञानी नाकांक्षतीति चेत्‌ 