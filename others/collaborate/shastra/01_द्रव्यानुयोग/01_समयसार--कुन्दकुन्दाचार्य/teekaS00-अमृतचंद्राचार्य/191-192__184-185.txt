यथा कनकमग्नितप्तमपि कनकभावं न तं परित्यजति
तथा कर्मोदयतप्तो न जहाति ज्ञानी तु ज्ञानित्वम् ॥१८४॥
एवं जानाति ज्ञानी अज्ञानी मनुते रागमेवात्मानम्
अज्ञानतमोऽवच्छन्न: आत्मस्वभावमजानन् ॥१८५॥

यतो यस्यैव यथोदितं भेदविज्ञानमस्ति स एव तत्सद्भावात्‌ ज्ञानी सन्नेवं जानाति । यथा प्रचंड-पावकप्रतप्तमपि सुवर्णं न सुवर्णत्वमपोहति तथा प्रचंडकर्मविपाकोपष्टब्धमपि ज्ञानं न ज्ञानत्वम -पोहति, कारणसहस्रेणापि स्वभावस्यापोढुमशक्यत्वात्‌; तदपोहे तन्मात्रस्य वस्तुन एवोच्छेदात्‌ ।
न चास्ति वस्तूच्छेद:, सतो नाशासंभवात्‌ । एवं जानंश्च कर्माकांतोऽपि न रज्यते न द्वेष्टि न मुह्यति, किंतु शुद्धमात्मानमेवोपलभते ।
यस्य तु यथोदितं भेदविज्ञानं नास्ति स तदभावादज्ञानी सन्नज्ञानतमसाच्छन्नतया चैतन्यचमत्कार-मात्रमात्मस्वभावमजानन्‌ रागमेवात्मानं मन्यमानो रज्यते द्वेष्टि मुह्यति च, न जातु शुद्धमात्मानमुप-लभते । ततो भेदविज्ञानादेव शुद्धात्मोपलंभ: ॥१८४-१८५ ॥