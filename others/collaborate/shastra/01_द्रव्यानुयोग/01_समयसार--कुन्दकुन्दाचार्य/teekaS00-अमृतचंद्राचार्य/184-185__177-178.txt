रागो द्वेषो मोहश्च आस्रवा न संति सम्यग्दृष्टे:
तस्मादास्रवभावेन विना हेतवो न प्रत्यया भवंति ॥१७७॥
हेतुश्चतुर्विकल्प: अष्टविकल्पस्य कारणं भणितम्
तेषामपि च रागादयस्तेषामभावे न बध्यंते ॥१७८॥

रागद्वेषमोहा न संति सम्यग्दृष्टे: सम्यग्दृष्टित्वान्यथानुपपत्ते: । तदभावे न तस्य द्रव्यप्रत्यया: पुद्‌गलकर्महेतुत्वं बिभ्रति, द्रव्यप्रत्ययानां पुद्‌गलकर्महेतुत्वस्य रागादिहेतुत्वात्‌ । ततो हेतुहेत्वभावे हेतुमदभावस्य प्रसिद्धत्वात्‌ ज्ञानिनो नास्ति बंध: ॥१७७-१७८॥