भूतार्थेनाभिगता जीवाजीवौ च पुण्यपापं च
आस्रवसंवरनिर्जरा बंधो मोक्षश्च सम्यक्त्वम् ॥१३॥

अमूनि हि जीवादीनि नवतत्त्वानि भूतार्थेनाभिगतानि सम्यग्दर्शनं संपद्यंत एव, अमीषु तीर्थ-प्रवृत्तिनिमित्तमभूतार्थनयेन व्यपदिश्यमानेषु जीवाजीवपुण्यपापास्रवसंवरनिर्जराबंधमोक्षलक्षणेषु नवतत्त्वेष्वेकत्वद्योतिना भूतार्थनयेनैकत्वमुपानीय शुद्धनयत्वेन व्यवस्थापितस्यात्मनोनुभूतेरात्म-ख्यातिलक्षणाया: संपद्यमानत्वात्‌ ।
तत्र विकार्यविकारकोभयं पुण्यं तथा पापम्‌, आस्राव्यास्रावकोभयमास्रव:, संवार्यसंवारकोभयं संवर:, निर्जर्यनिर्जरकोभयं निर्जरा, बंध्यबंधकोभयं बंध:, मोच्यमोचकोभयं मोक्ष:, स्वयमेकस्य पुण्यपापास्रवसंवरनिर्जराबंधमोक्षानुपपत्ते: । तदुभयं च जीवाजीवाविति ।
बहिर्दृष्टय्या नवतत्त्वान्यमूनि जीवपुद्‌गलयोरनादिबंधपर्यायमुपेत्यैकत्वेनानुभूयमानतायां भूता-र्थानि, अथ चैकजीवद्रव्यस्वभावमुपेत्यानुभूयमानतायामभूतार्थानि । ततोऽमीषु नवतत्त्वेषु भूतार्थ-नयेनैको जीव एव प्रद्योतते ।
तथांतर्दृष्टय्या ज्ञायको भावो जीवो, जीवस्य विकारहेतुरजीव: । केवलजीवविकाराश्च पुण्य-पापास्रवसंवरनिर्जराबंधमोक्षलक्षणा:, केवलाजीवविकारहेतव: पुण्यपापास्रवसंवरनिर्जराबंध-मोक्षा इति ।
नवतत्त्वान्यमून्यपि जीवद्रव्यस्वभावमपोह्य स्वपरप्रत्ययैकद्रव्यपर्यायत्वेनानुभूयमानतायां भूता-र्थानि, अथ च सकलकालमेवास्खलंतमेकं जीवद्रव्यस्वभावमुपेत्यानुभूयमानतायामभूतार्थानि । ततोऽमीष्वपि नवतत्त्वेषु भूतार्थनयेनैको जीव एव प्रद्योतते ।
एवमसावेकत्वेन द्योतमान: शुद्धनयत्वेनानुभूयत एव । या त्वनुभूति: सात्मख्यातिरेवात्मख्या-तिस्तु सम्यग्दर्शनमेव । इति समस्तमेव निरवद्यम्‌ ॥१३॥