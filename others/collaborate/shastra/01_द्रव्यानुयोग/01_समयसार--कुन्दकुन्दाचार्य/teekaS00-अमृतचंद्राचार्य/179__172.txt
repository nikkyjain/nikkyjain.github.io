दर्शनज्ञानचारित्रं यत्परिणमते जघन्यभावेन
ज्ञानी तेन तु बध्यते पुद्गलकर्मणा विविधेन ॥१७२॥

यो हि ज्ञानी स बुद्धिपूर्वकरागद्वेषमोहरूपास्रवभावाभावात्‌ निरास्रव एव, किंतु सोऽपि यावज्ज्ञानं सर्वोत्कृष्टभावेन द्रष्टुं ज्ञातुमनुचरितुं वाऽशक्त: सन्‌ जघन्यभावेनैव ज्ञानं पश्यति जानात्य-नुचरति च तावत्तस्यापि जघन्यभावान्यथानुपपत्त्याऽनुमीयमानाबुद्धिपूर्वककलंकविपाकसद्भावात्‌ पुद्‌गलकर्मबंध: स्यात्‌ ।
अतस्तावज्ज्ञानं द्रष्टव्यं ज्ञातव्यमनुचरितव्यं च यावज्ज्ञानस्य यावान्‌ पूर्णो भावस्तावान्‌ दृष्टो ज्ञातोऽनुचरितश्च सम्यग्भवति । तत: साक्षात्‌ ज्ञानीभूत: सर्वथा निरास्रव एव स्यात्‌ ॥१७२॥