जीवे न स्वयं बद्धं न स्वयं परिणमते कर्मभावेन
यदि पुद्गलद्रव्यमिदमपरिणामि तदा भवति ॥११६॥
कार्मणवर्गणासु चापरिणममानासु कर्मभावेन
संसारस्याभाव: प्रसजति सांख्यसमयो वा ॥११७॥
जीव: परिणामयति पुद्गलद्रव्याणि कर्मभावेन
तानि स्वयमपरिणममानानि कथं नु परिणामयति चेतयिता ॥११८॥
अथ स्वयमेव हि परिणमते कर्मभावेन पुद्गलं द्रव्यम्
जीव: परिणामयति कर्म कर्मत्वमिति मिथ्या ॥११९॥
नियमात्कर्मपरिणतं कर्म चैव भवति पुद्गलं द्रव्यम्
तथा तद्ज्ञानावरणादिपरिणतं जानीत तच्चैव ॥१२०॥
यदि पुद्‌गलद्रव्यं जीवे स्वयमबद्धं सत्कर्मभावेन स्वयमेव न परिणमेत तदा तदपरिणाम्येव स्यात्‌ । तथा सति संसाराभाव: ।
अथ जीव: पुद्‌गलद्रव्यं कर्मभावेन परिणामयति ततो न संसाराभाव: इति तर्क: ।
किं स्वयमपरिणममानं परिणममानं वा जीव: पुद्‌गलद्रव्यं कर्मभावेन परिणामयेत्‌ ? न तावत्तत्स्वयमपरिणममानं परेण परिणमयितुं पार्येत, न हि स्वतोऽसती शक्ति: कर्तुमन्येन पार्यते ।
स्वयं परिणममानं तु न परं परिणमयितारमपेक्षेत, न हि वस्तुशक्तय: परमपेक्षंते । तत: पुद्‌गलद्रव्यं परिणामस्वभावं स्वयमेवास्तु ।
तथा सति कलशपरिणता मृत्तिका स्वयं कलश इव जडस्वभावज्ञानावरणादिकर्मपरिणतं तदेव स्वयं ज्ञानावरणादिकर्म स्यात्‌ । इति सिद्धे पुद्‌गलद्रव्यस्य परिणामस्वभावत्वम्‌ ॥११६-१२० ॥