यो यस्मिन् गुणे द्रव्ये सोऽन्यस्मिंस्तु न संक्रामति द्रव्ये
सोऽन्यदसंक्रांत: कथं तत्परिणामयति द्रव्यम् ॥१०३॥
इह किल यो यावान्‌ कश्चिद्वस्तुविशेषो यस्मिन्‌ यावति कस्मिंश्चिच्चिदात्मन्यचिदात्मनि वा द्रव्ये गुणे च स्वरसत एवानादित एव वृत्त:, स खल्वचलितस्य वस्तुस्थितिसीम्नो भेत्तुमशक्यत्वात्त-स्मिन्नेव वर्तेत न पुन: द्रव्यांतरं गुणांतरं वा संक्रामेत । द्रव्यांतरं गुणांतरं वाऽसंक्रामंश्च कथं त्वन्यं वस्तुविशेषं परिणामयेत्‌ ? अत: परभाव: केनापि न कर्तुं पार्येत ॥१०३॥
यथा खलु मृण्मये कलशे कर्मणि मृद्‌द्रव्यमृद्‌गुणयो: स्वरसत एव वर्तमाने द्रव्यगुणांतर-संक्रमस्य वस्तुस्थित्यैव निषिद्धत्वादात्मानमात्मगुणं वा नाधत्ते स कलशकार:, द्रव्यांतरसंक्रममन्तरे-णान्यस्य वस्तुन: परिणमयितुमशक्यत्वात्‌ तदुभयं तु तस्मिन्ननादधानो न तत्त्वतस्तस्य कर्ता प्रतिभाति ।
तथा पुद्‌गलमये ज्ञानावरणादौ कर्मणि पुद्‌गलद्रव्यपुद्‌गलगुणयो: स्वरसत एव वर्तमाने द्रव्यगुणांतरसंक्रमस्य विधातुमशक्यत्वादात्मद्रव्यमात्मगुणं वात्मा न खल्वाधत्ते, द्रव्यांतर-संक्रममंतरेणान्यस्य वस्तुन: परिणमयितुमशक्यत्वात्तदुभयं तु तस्मिन्ननादधान: कथं नु तत्त्वतस्तस्य कर्ता प्रतिभायात्‌? तत: स्थित: खल्वात्मा पुद्‌गलकर्मणामकर्ता ॥१०४॥