श्रुतपरिचितानुभूता सर्वस्यापि कामभोगबंधकथा
एकत्वस्योपलंभ: केवलं न सुलभो विभक्तस्य ॥४॥

इह किल सकलस्यापि जीवलोकस्य संसारचक्रक्रोडाधिरोपितस्याश्रांतमनंतद्रव्यक्षेत्रकाल- भवभावपरावर्त्तै: समुपक्रांतभ्रांतेरेकच्छत्रीकृतविश्वतया महता मोहग्रहेण गोरिव वाह्यमानस्य प्रसभोज्जृम्भिततृष्णातंकत्वेन व्यक्तांतराधेरुत्तम्योत्तम्य मृगतृष्णायमानं विषयग्राममुपरुन्धानस्य परस्परमाचार्यत्वमाचरतोऽनंतश: श्रुतपूर्वानंतश: परिचितपूर्वानंतशोऽनुभूतपूर्वा चैकत्वविरुद्ध-
त्वेनात्यंतविसंवादिन्यपि कामभोगानुबद्धा कथा । इदं तु नित्यव्यक्ततयांत:प्रकाशमानमपि कषाय-चक्रेण सहैकीक्रियमाणत्वादत्यंततिरोभूतं सत्‌ स्वस्यानात्मज्ञतया परेषामात्मज्ञानामनुपासनाच्च न कदाचिदपि श्रुतपूर्वं न कदाचिदपि परिचितपूर्वं न कदाचिदप्यनुभूतपूर्वं च निर्मलविवेकालोक-विविक्तं केवलमेकत्वम्‌ । अत एकत्वस्य न सुलभत्वम्‌ ॥४॥

अत एवैतदुपदर्श्यते 