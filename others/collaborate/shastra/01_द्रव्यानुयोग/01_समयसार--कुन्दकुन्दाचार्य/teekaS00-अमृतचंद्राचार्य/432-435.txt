पाषण्डिलिंगानि वा गृहिलिंगानि वा बहुप्रकाराणि ।
गृहीत्वा वदन्ति मूढा लिंगमिदं मोक्षमार्ग इति ॥४०८॥
न तु भवति मोक्षमार्गो लिंगं यद्देहनिर्मा अर्हत: ।
लिंगं मुक्त्वा दर्शनज्ञानचारित्राणि सेवन्ते ॥४०९॥
नाप्येष मोक्षमार्ग: पाषंडिगृहिमयानि लिंगानि ।
दर्शनज्ञानचारित्राणि मोक्षमार्गं जिना ब्रुवन्ति ॥४१०॥
तस्मात् जहित्वा लिंगानि सागारैरनगारकैर्वा गृहीतानि ।
दर्शनज्ञानचारित्रे आत्मानं युंक्ष्व मोक्षपथे ॥४११॥

केचिद्‌द्रव्यलिंगमज्ञानेन मोक्षमार्गं मन्यमाना: संतो मोहेन द्रव्यलिंगमेवोपाददते । तदनुपपन्नम्‌; सर्वेषामेव भगवतामर्हद्देवानां, शुद्धज्ञानमयत्वे सति द्रव्यलिंगाश्रयभूतशरीरममकारत्यागात्‌, तदाश्रितद्रव्यलिंगत्यागेन दर्शनज्ञानचारित्राणां मोक्षमार्गत्वेनोपासनस्य दर्शनात्‌ ।
अथैतदेव साधयति  न खलु द्रव्यलिंगं मोक्षमार्ग:, शरीराश्रितत्वे सति परद्रव्यत्वात्‌ । दर्शन-ज्ञानचारित्राण्येव मोक्षमार्ग:, आत्माश्रितत्वे सति स्वद्रव्यत्वात्‌ ।
यत्‌ एवम्‌  यतो द्रव्यलिंगं न मोक्षमार्ग:, तत: समस्तमपि द्रव्यलिंगं त्यक्त्वा दर्शनज्ञानचारित्रे-ष्वेव, मोक्षमार्गत्वात्‌, आत्मा योक्तव्य इति सूत्रानुमति: ।