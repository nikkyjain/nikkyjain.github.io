दर्शनज्ञानचारित्रं किंचिदपि नास्ति त्वचेतने विषये ।
तस्मात्किं हंति चेतयिता तेषु विषयेषु ॥३६६॥
दर्शनज्ञानचारित्रं किंचिदपि नास्ति त्वचेतने कर्मणि ।
तस्मात्किं हंति चेतयिता तत्र कर्मणि ॥३६७॥
दर्शनज्ञानचारित्रं किंचिदपि नास्ति त्वचेतने काये ।
तस्मात्किं हंति चेतयिता तेषु कायेषु ॥३६८॥
ज्ञानस्य दर्शनस्य च भणितो घातस्तथा चारित्रस्य ।
नापि तत्र पुद्गलद्रव्यस्य कोऽपि घातस्तु निर्दिष्ट: ॥३६९॥
जीवस्य ये गुणा: केचिन्न संति खलु ते परेषु द्रव्येषु ।
तस्मात्सम्यग्दृष्टेर्नास्ति रागस्तु विषयेषु ॥३७०॥
रागो द्वेषो मोहो जीवस्यैव चानन्यपरिणामा: ।
एतेन कारणेन तु शब्दादिषु न संति रागादय: ॥३७१॥

यद्धि यत्र भवति तत्तद्‌घाते हन्यत एव, यथा प्रदीपघाते प्रकाशो हन्यते; यत्र च यद्भवति तत्तद्‌घाते हन्यत एव, यथा प्रकाशघाते प्रदीपो हन्यते । यत्तु यत्र न भवति तत्तद्‌घाते न हन्यते, यथा घटघाते घटप्रदीपो न हन्यते; यत्र च यन्न भवति तत्तद्‌घाते न हन्यते, यथा घटप्रदीपघाते घटो न हन्यते ।
अथात्मनो धर्मा दर्शनज्ञानचारित्राणि पुद्‌गलद्रव्यघातेऽपि न हन्यंते, न च दर्शनज्ञानचारित्राणां घातेऽपि पुद्‌गलद्रव्यं हन्यते; एवं दर्शनज्ञानचारित्राणि पुद्‌गलद्रव्ये न भवंतीत्यायाति; अन्यथा तद्‌घाते पुद्‌गलद्रव्यघातस्य, पुद्‌गलद्रव्यघाते तद्‌घातस्य दुर्निवारत्वात्‌ । यत एव ततो ये यावन्त: केचनापि जीवगुणास्ते सर्वेऽपि परद्रव्येषु न संतीति सम्यक्‌ पश्याम:, अन्यथा अत्रापि जीवगुणघाते पुद्‌गलद्रव्यघातस्य, पुद्‌गलद्रव्यघाते जीवगुणघातस्य च दुर्निवारत्वात्‌ ।
यद्येवं तर्हि कुत: सम्यग्दृष्टेर्भवति रागो विषयेषु ?
न कुतोऽपि ।
तर्हि रागस्य कतरा खानि: ?
रागद्वेषमोहा हि जीवस्यैवाज्ञानमया: परिणामा:, तत: परद्रव्यत्वाद्विषयेषु न संति, अज्ञानाभावा-त्सम्यग्दृष्टौ तु न भवंति । एवं ते विषयेष्वसंत: सम्यग्दृष्टेर्न भवंतो न भवंत्येव ॥३६६-३७१॥