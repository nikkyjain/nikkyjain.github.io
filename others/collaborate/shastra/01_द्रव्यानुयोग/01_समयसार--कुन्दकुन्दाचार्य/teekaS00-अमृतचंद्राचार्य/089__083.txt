निश्चयनयस्यैवमात्मात्मानमेव हि करोति
वेदयते पुनस्तं चैव जानीहि आत्मा त्वात्मानम् ॥८३॥

यथोत्तरंगनिस्तरंगावस्थयो: समीरसंचरणासंचरणनिमित्तयोरपि समीरपारावारयोर्व्याप्यव्यापक-भावाभावात्कर्तृकर्मत्वासिद्धौ पारावार एव स्वयमंतर्व्यापको भूत्वादिमध्यांतेषूत्तरंगनिस्तरंगावस्थे व्याप्योत्तरंगं निस्तरंगं त्वात्मानं कुर्वन्नात्मानमेकमेव कुर्वन्‌ प्रतिभाति न पुनरन्यत्‌ ।
यथा स एव च भाव्यभावकभावाभावात्परभावस्य परेणानुभवितुमशक्यत्वादुत्तरंगं निस्तरंगं त्वात्मानमनुभवन्नात्मानमेकमेवानुभवन्‌ प्रतिभाति न पुनरन्यत्‌ ।
तथा ससंसारनि:संसारावस्थयो: पुद्‌गलकर्मविपाकसंभवासंभवनिमित्तयोरपि पुद्‌गलकर्म-जीवयोर्व्याप्यव्यापकभावाभावात्कर्तृकर्मत्वासिद्धौ जीव एव स्वयमंतर्व्यापको भूत्वादिमध्यांतेषु ससंसारनि:संसारावस्थे व्याप्य ससंसारं नि:संसारं वात्मानं कुर्वन्नात्मानमेकमेव कुर्वन्‌ प्रतिभातु मा पुनरन्यत्‌ ।
तथायमेव च भाव्यभावकभावाभावात्‌ परभावस्य परेणानुभवितुमशक्यत्वात्संसारं नि:संसारं वात्मानमनुभवन्नात्मानमेकमेवानुभवन्‌ प्रतिभातु, मा पुनरन्यत्‌ ॥८३॥