वस्तु प्रतीत्य यत्पुनरध्यवसानं तु भवति जीवानाम्
न च वस्तुतस्तु बन्धोऽध्यवसानेन बन्धोऽस्ति ॥२६५॥

अध्यवसानमेव बन्धहेतु: न तु बाह्यवस्तु, तस्य बन्धहेतोरध्यवसानस्य हेतुत्वेनैव चरितार्थत्वात्‌ ।
तर्हि किमर्थो बाह्यवस्तुप्रतिषेध: ? अध्यवसानप्रतिषेधार्थ: । अध्यवसानस्य हि बाह्यवस्तु आश्रयभूतं; न हि बाह्यवस्त्वनाश्रित्य अध्यवसानमात्मानं लभते ।
यदि बाह्यवस्त्वनाश्रित्यापि अध्यवसानं जायेत, तदा यथा वीरसूसुतस्याश्रयभूतस्य सद्भावे वीरूसुतं हिनस्मीत्यध्यवसायो जायते, तथा वंध्यासुतस्याश्रयभूतस्यासद्भावेऽपि वंध्यासुतं हिनस्मी-त्यध्यवसायो जायेत । न च जायते । ततो निराश्रयं नास्त्यध्यवसानमिति नियम: ।
तत एव चाध्यवसानाश्रयभूतस्य बाह्यवस्तुनोऽत्यंतप्रतिषेध:, हेतुप्रतिषेधेनैव हेतुमत्प्रतिषेधात्‌ ।
न च बन्धहेतुहेतुत्वे सत्यपि बाह्यवस्तु बन्धहेतु: स्यात्‌, ईर्यासमितिपरिणतयतींद्रपदव्यापाद्य-मानवेगापतत्कालचोदितकुलिंगवत्‌, बाह्यवस्तुनो बन्धहेतुहेतोरबन्धहेतुत्वेन बन्धहेतुत्वस्यानैकांतिक-त्वात्‌ । अतो न बाह्यवस्तु जीवस्यातद्भावो बन्धहेतु:, अध्यवसानमेव तस्य तद्भावो बन्धहेतु: ॥२६५॥
एवं बन्धहेतुत्वेन निर्धारितस्याध्यवसानस्य स्वार्थक्रियाकारित्वाभावेन मिथ्यात्वं दर्शयति 