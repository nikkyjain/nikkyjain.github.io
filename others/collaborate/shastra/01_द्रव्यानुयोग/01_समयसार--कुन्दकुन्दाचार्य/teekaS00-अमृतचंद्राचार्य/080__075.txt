कर्मणश्च परिणामं नोकर्मणश्च तथैव परिणामम्
न करोत्येनमात्मा यो जानाति स भवति ज्ञानी ॥७५॥

य: खलु मोहरागद्वेषसुखदु:खादिरूपेणांतरुत्प्लवमानं कर्मण: परिणामं स्पर्शरसगंधवर्णशब्द-बंधसंस्थानस्थौल्यसौक्ष्म्यादिरूपेण बहिरुत्प्लवमानं नोकर्मण: परिणामं च समस्तमपि परमार्थत: पुद्‌गलपरिणामपुद्‌गलयोरेव घटमृत्तिकयोरिव व्याप्यव्यापकभावसद्भावात्पुद्‌गलद्रव्येण कर्त्रा
स्वतंत्रव्यापकेन स्वयं व्याप्यमानत्वात्कर्मत्वेन क्रियमाणं पुद्‌गलपरिणामात्मनोर्घटकुंभकारयोरिव व्याप्यव्यापकभावाभावात्‌ कर्तृकर्मत्वासिद्धौ न नाम करोत्यात्मा, किं तु परमार्थत: पुद्‌गल-परिणामज्ञानपुद्‌गलयोर्घटकुंभकारवद्वय्याप्यव्यापकभावाभावात्‌ कर्तृकर्मत्वासिद्धावात्मपरिणामा-त्मनोर्घटमृत्तिकयोरिव व्याप्यव्यापकभावसद्भावादात्मद्रव्येण कर्त्रा स्वतंत्रव्यापकेन स्वयं व्याप्य- मानत्वात्पुद्‌गलपरिणामज्ञानं कर्मत्वेन कुर्वन्तमात्मानं जानाति सोऽत्यंतविविक्तज्ञानीभूतो ज्ञानी स्यात्‌ ।
न चैवं ज्ञातु: पुद्‌गलपरिणामो व्याप्य: पुद्‌गलात्मनोर्ज्ञेयज्ञायकसंबंधव्यवहारमात्रे सत्यपि पुद्‌गलपरिणामनिमित्तकस्य ज्ञानस्यैव ज्ञातुर्व्याप्यत्वात्‌ ॥७५॥