इदमन्यत् जीवाद्देहं पुद्गलमयं स्तुत्वा मुनि:
मन्यते खलु संस्तुतो वंदितो मया केवली भगवान् ॥२८॥
तन्निश्चये न युज्यते न शरीरगुणा हि भवंति केवलिन:
केवलिगुणान् स्तौति य: स तत्त्वं केवलिनं स्तौति ॥२९॥

यथा कलधौतगुणस्य पांडुरत्वस्य व्यपदेशेन परमार्थतोऽतत्स्वभावस्यापि कार्तस्वरस्य व्यवहार-मात्रेणैव पांडुरं कार्तस्वरमित्यस्ति व्यपदेश:, तथा शरीरगुणस्य शुक्ललोहितत्वादे: स्तवनेन परमार्थतोऽतत्स्वभावस्यापि तीर्थकरकेवलिपुरुषस्य व्यवहारमात्रेणैव शुक्ललोहितस्तीर्थकर-केवलिपुरुष इत्यस्ति स्तवनम्‌ । निश्चयनयेन तु शरीरस्तवनेनात्मस्तवनमनुपपन्नमेव ।
यथा कार्तस्वरस्य कलधौतगुणस्य पांडुरत्वस्याभावान्न निश्चयतस्तद्‌व्यपदेशेन व्यपदेश: कार्त-स्वरगुणस्य व्यपदेशेनैव कार्तस्वरस्य व्यपदेशात्‌, तथा
तीर्थकरकेवलिपुरुषस्य शरीरगुणस्य शुक्ल-लोहितत्वादेरभावान्न निश्चयतस्तत्स्तवनेन स्तवनं तीर्थकरकेवलिपुरुषगुणस्य स्तवनेनैव तीर्थकर-केवलिपुरुषस्य स्तवनात्‌ ॥२८-२९ ॥