[जइया] जब सम्यग्दर्शन, सम्याज्ञान और सम्यग्चारित्रात्मक रत्नत्रय-धर्म की प्राप्ति के काल में [इमेण जीवेण] इस प्रत्यक्ष-भूत जीव के द्वारा [अप्पणो आसवाण य तहेव णादं होदि विसेसंतरं तु] जैसा शुद्धात्मा का तथा काम-क्रोधादि आस्रव-भावों का जो भेद है / परस्पर में विलक्षणपन है -- वैसा ही जब जान लेता है अर्थात अपने उपयोग में उतार लेता है । पर स्वरूप जो क्रोधादिक भाव हैं उनको करने से रह जाता है । [तइया] उस समय सम्यग्ज्ञानी होता है । सम्यग्ज्ञानी होकर क्या करता है ? मैं तो करने वाला हूँ और भाव-क्रोधादिक जो अन्तरंग में होते हैं वे मेरे कर्म हैं इस प्रकार जो अज्ञानजन्य कर्ता-कर्म की प्रवृत्ति है, उसे छोड़ देता है, और उस कर्ता-कर्म की प्रवृति का अभाव हो जाने पर निर्विकल्प समाधि होती है, तब [ण बंधो से] उस जीव के नूतन बंध नहीं होता ।