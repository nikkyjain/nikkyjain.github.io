जैसे भूतलपर हम देखते हैं कि सुनार आदि कारीगर स्वर्ण के कुण्डलादि आभूषण को बनाता है । किन से बनाता है ? हथोड़े आदि उपकरणों के द्वारा बनाता है । उन हतोड़े आदि उपकरणों को अपने हाथ में ग्रहण करता है तव उन सोने के कुण्डलादि आभूषणों से और हतोड़े आदि उपकरणों से वह तन्मय नहीं हो जाता । वैसे ही ज्ञानी जीव भी निश्चय वीतराग स्व-संवेदन ज्ञान से च्युत होता हुआ द्रव्य-कर्मों को करता है । किन के द्वारा करता है ? कर्मों के उत्पादन करने वाले मन-वचन-काय के उपकरणों द्वारा करता है । वैसे ही यह जीव भी कर्मोदय के वश होकर कर्मों के उत्पादन करने वाले मन-वचन-काय के व्यापार-रूप कर्मों के उत्पादन करने वाले उपकरणों के साथ तन्मय नहीं होता, किन्तु अपने टंकोत्कीर्ण ज्ञायक-पने से यह जीव उनसे भिन्न ही रहता है । जैसे सुनारादि कारीगर सोने के कुण्डलादि बन जाने पर उनका आहार-पानादि-रूप जो कुछ मूल्य प्राप्त करता है और उसे भोगता भी है, फिर भी वह उस अशन-पानादि से तन्मय नहीं होता है । वैसे ही जीव भी अपनी शुद्धात्मा की भावना से उत्पन्न हुए मनोहर आनन्द-मयी सुख के स्वाद को नहीं पाता हुआ बाह्य में दीखने वाले अशन-पानादि-रूप शुभ और अशुभ कर्म के फल को भोगता है फिर भी वह अशन-पानादिरूप नहीं बन जाता । [एवं ववहारस्स दु वत्तव्वं दरिसणं समासेण] इस पूवंक्ति रीति से चार गाथाओं द्वारा हे भाई द्रव्य-कर्म के कर्त्तापन और भोक्तापन रूप जो व्यवहार-नय है उसका मत या दृष्टांत या उदाहरण संक्षेप में बताया गया है । [सुणु णिच्छयस्स वयणं परिणामकदं तु जं होदि] अब इसके आगे निश्चय-नय का वचन रूप व्याख्यान कहा जाता है उसको सुनो, जो की रागादि विकल्प के द्वारा सम्पादित एवं आत्मा के परिणाम द्वारा किया होता है । [जह सिप्पिओ दु चेट्ठं कुव्वदि हवदि य तहा अणण्णो से] जैसे सुनारादि कारीगर अपने मन में जब इस प्रकार का विचार करता है कि मैं इस-इस प्रकार के कुण्डलादि बनाऊँ तब वह उस विचार-रूप चेष्ठा से अभिन्न अर्थात तन्मय होता है । [तह जीवो वि य कम्मं कुवदि हवदि य अणण्णो से] वैसे ही केवलज्ञानादि की अभिव्यक्ति होना है स्वरूप जिसका ऐसा जो कार्य-समयसार उसका जो साधक निर्विकल्प समाधि रूप कारण-समयसार उसका अभाव हो जाने पर यह अज्ञानी जीव अशुद्ध-उपादान अशुद्ध-निश्चयनय के द्वारा मिथ्यात्व-रागादिरूप भाव-कर्म को करने वाला होता है तब उस समय उस भाव-कर्म के साथ अभिन्न होता है । यह भाव-कर्म के कर्तापन की गाथा हुई । [जह चेट्ठं कुव्वंतो दु सिप्पिओ णिच्चदुक्खिओ होदि] जैसे कि कारीगर अपने मन में यह विचार करता है कि मैं अमुक-अमुक प्रकार के कुण्डलादि बनाऊं ऐसा विचार करता हुआ वह नियम से अपने चित्त में आकुल-व्याकुलतारूप दु:ख को प्राप्त होता है उस विचार से वह केवल दु:खी ही नहीं होता, किन्तु [तत्तो सिया अणण्णो] उसके अनुभव में आने वाले दुख-रूप विकल्प से अभिन्न ही रहता है । [तह चेट्ठंतो दुही जीवो] उसी प्रकार अज्ञानी-जीव भी विशुद्ध-ज्ञान-दर्शनादि की अभिव्यक्ति रूप जो कार्य-समयसार व उस कार्य-समयसार का साधक जो निश्चय रत्नत्रयात्मक कारण-समयसार है उसके लाभ में अर्थात् अभाव में, सुख-दुखादि के भोक्तापन के काल में हर्ण-विषादादि-रूप चेष्ठा को करता हुआ वह अपने मन में दुखी होता है, तब वह उस हर्ष-विषादादि रूप चेष्ठा के साथ अशुद्ध-उपादान रूप अशुद्ध-निश्चयनय के द्वारा अभिन्न अर्थात तन्मय होकर रहता है ।
इस प्रकार पूर्व-कथित रीति से सुनार आदि के दृष्टांत द्वारा जैसे बताया गया है वैसे यह अज्ञानी जीव निर्विकल्प-रूप स्व-संवेदन ज्ञान से च्युत होकर व्यवहार-नय के द्वारा तो द्रव्य-कर्म को करता है व उसे भोगता है इसी प्रकार अशुद्ध-निश्चय-नय के द्वारा भाव-कर्म को करता है और भोगता है, इस प्रकार के व्याख्यान को लेकर इस छठे स्थल में ये सात गाथायें पूर्ण हुईं ॥३८०-३८६॥

इस प्रकार आत्मा के भिन्न कर्तृत्व और अभिन्न कर्तृत्व को बताकर आगे यह बतलाते हैं कि ज्ञान ज्ञेय-वस्तु को जानता है फिर भी निश्चय-नय से उससे तन्मय नहीं होता । जैसे कि सफेद मिट्टी दीवाल को सफेद करती है फिर भी वह मिट्टी दीवाल से भिन्न रहती है । इस प्रकार निश्चय की मुख्यता से पाँच गाथाएँ कहकर, आगे की पाँच गाथाओं में यह बतलाते हैं कि खरिया दीवाल को सफेद कर देती है -- यह व्यवहार है, वैसे ही ज्ञान भी ज्ञेय-वस्तु को जानता है -- यह व्यवहार है । इस प्रकार दोनों मिलाकर दस गाथायें हैं --