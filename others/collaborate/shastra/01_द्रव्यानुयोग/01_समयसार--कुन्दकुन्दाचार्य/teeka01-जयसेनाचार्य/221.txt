अब सबसे प्रथम यह बताते है कि मत्यादि पाँच ज्ञानों के द्वारा भी जिसका भेद नहीं हो पाता है, जो साक्षात् मोक्ष का कारणभूत है और परमात्मा पद स्वरूप है, उस पद को शुद्धात्मा की अनुभूति से शून्य केवल कायक्लेशादि रूप व्रत तपश्चरणादि करने वाले प्राप्त नहीं कर सकते क्योंकि वे स्व-संवेदन ज्ञान से हीन हैं --
[णाणगुणेहिं विहीणा एदं तु पदं बहुवि ण लहंति] सभी प्रकार के विकार से वर्जित जो परमात्मा-तत्व उसकी उपलब्धि होना ही है लक्षण जिसका, ऐसे ज्ञान-गुण से रहित बहुत से पुरुष, शुद्धात्मा ही उपादेय है इस स्व-संवेदन ज्ञान से रहित ऐसे घोर-काय-क्लेश आदि तपश्चरण को करते हुए भी मत्यादि-पाँच प्रकार के ज्ञानों से भी, जिसमें भेद नहीं हो सके ऐसे, साक्षात् मोक्ष के कारणभूत तथा शुद्धात्मा की संवित्ति है लक्षण जिसका, ऐसे अपने आपके द्वारा ही अनुभव करने योग्य पद को नहीं पा सकते हैं । [तं गिण्ह णियदमेदं जदि इच्छसि कम्मपरिमोक्खं] इसलिए हे भव्य ! यदि तू कर्मों से मुक्त होना चाहता है तो उस उत्तम-पद को स्वीकार कर ॥२२१॥