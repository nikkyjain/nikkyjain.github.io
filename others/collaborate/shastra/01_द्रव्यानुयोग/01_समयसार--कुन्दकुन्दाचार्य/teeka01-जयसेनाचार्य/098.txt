[जं कुणदि भावमादा कत्ता सो होदि तस्स भावस्स] जब यह आत्मा शुद्ध-स्वभाव से च्युत होता है उस समय मिथ्यात्वादि तीन प्रकार के विकारी परिणामों में से जिस विकार-रूप परिणाम को करता है उस समय वह उसी विकारी-भाव का कर्ता हो जाता है । [कम्मतं परिणमदे तम्हि सयं पोग्गलं दव्वं] और जब यह आत्मा उपर्युक्त तीन प्रकार के परिणाम का कर्ता होता है तब कर्म-वर्गणा योग्य जो पुद्गल-द्रव्य वह अपने आप उपादान रूप से द्रव्य-कर्म रूप में परिणमन कर जाता है । जैसे गारुड़ आदि मंत्र को सिद्ध करने वाला एकाग्र-चित्त होकर उस मंत्र को सिद्ध करता है तब उसके सिद्ध हो जाने पर विषापहार, बंध, विध्वंस या स्त्री-विडंबना आदि-आदि जिस उद्देश्य को लेकर वह उस मंत्र को सिद्ध कर रहा था वह कार्य देशान्तर में उस मंत्र-साधक के अन्य किसी प्रकार के व्यापार के बिना सिद्ध हो जाता है । उसी प्रकार मिथ्यात्व और रागादिरूप विभाव के विनाश के काल में निश्चय-रत्नत्रय स्वरूप शुद्धोपयोग परिणाम के होने पर पूर्व-बद्ध द्रव्य-कर्म नीरस होकर अपने आप जीव से पृथक होकर निर्जीर्ण हो जाते हैं । जैसे कि गारुडी मंत्र के सामर्थ्य से विष निर्विष-रूप में परिणत हो जाता है । ऐसा इस गाथा का भावार्थ है ॥९८॥