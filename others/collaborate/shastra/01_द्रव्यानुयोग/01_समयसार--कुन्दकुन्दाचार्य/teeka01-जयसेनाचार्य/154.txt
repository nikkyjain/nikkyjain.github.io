शुभ और अशुभ दोनों ही प्रकार के कर्म मोक्षमार्ग में रोड़ा अटकाने वाले हैं, अत: दोनों ही निषिद्ध हैं ऐसा कहते हैं --
[तम्हा दु कुसीलेहि य रागं मा कुणह मा व संसग्गं] इसलिए खोटे-स्वभाव वाले शुभ या अशुभ किसी भी प्रकार के कर्मों के साथ मानसिक-प्रेम मत करो, बाह्य-वचन एवं काय-गत संसर्ग भी मत करो । क्योंकि [साहीणो हि विणासो कुसीलसंसग्गरायेण] कुशीलों के साथ प्रेम करने से स्वाधीनता का अवश्य ही नाश होता है, निर्विकल्प-समाधि का विघात होता है । अत: अपना अहित होता है अर्थात स्वाधीन जो आत्म-सुख है उसका नाश होता है ॥१५४॥