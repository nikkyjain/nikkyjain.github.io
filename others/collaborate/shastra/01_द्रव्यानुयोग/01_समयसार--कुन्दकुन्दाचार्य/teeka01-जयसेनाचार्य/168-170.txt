अभी तक यह बतलाया गया है कि मोक्ष के हेतुभूत जो जीव के सम्यक्त्वादि-गुण हैं, वे मिथ्यात्वादिकर्म के द्वारा ढंके हुए हैं, किन्तु अब आगे यह बतलाते हैं की उन सम्यक्त्वादि-गुणों का आधारभूत जो गुणी जीव है, वह मिथ्यात्वादि कर्मों से अच्छादित हो रहा है --
जिन भगवान ने बतलाया है कि सम्यक्त्व को रोकने वाला उसका प्रतिपक्षभूत मिथ्यात्व नाम का कर्म है जिसके उदय से यह जीव मिथ्यादृष्टि बन रहा है ऐसा जानना चाहिये । ज्ञान को रोकने वाला उसका प्रतिपक्षभूत अज्ञान है ऐसा जिनेन्द्र देव ने कहा है । उसके उदय से जीव अज्ञानी है ऐसा जानना चाहिए । इसी प्रकार जिनेन्द्र भगवान, ने बतलाया है कि चारित्र को रोकने वाला उसका प्रतिपक्षभूत क्रोधादि-कषाय है जिसके उदय से यह जीव चारित्र से रहित अचारित्री हो रहा है ऐसा जानना चाहिये । इस प्रकार मोक्ष का कारणभूत जो यह जीव गुणी है, उसके आवरण के कथन की मुख्यता से तीन गाथायें पूर्ण हुई ।
साराँश यह है कि सम्यकत्वादि जीव के गुण हैं सो ये मुक्ति के कारण हैं अथवा उन गुणों में परिणमन करने वाला जीव स्वयं मोक्ष का कारण है । किन्तु उस शुद्धजीव से पृथग्भूत जो शुभ व अशुभ मन-वचन-काय के व्यायापाररूप-कर्म हैं अथवा उस व्यापार से उपार्जित किये हुए अदृष्टरूप शुभाशुभ-कर्म हैं वे मोक्ष के कारण नहीं हैं । अत: वे हेय हैं, त्याज्य हैं इस प्रकार के व्याख्यान से नव-गाथायें पूर्ण हुईं । दुसरी पातनिका के अभिप्राय से पापाधिकार के व्याख्यान की मुख्यता से कथन पूर्ण हुआ ॥१६८-१७०॥
यहाँ शिष्य प्रश्न करता है कि इस अधिकार में आचार्य ने [जावादीसद्दहणं] इत्यादि रूप से व्यवहार-रत्नत्रय का कथन किया है फिर यह पापाधिकार कैसे हो सकता है ? इस शंका का उत्तर यह है कि यद्यपि व्यवहार-मोक्षमार्ग, निश्चय-रत्नत्रय जो उपादेयभूत है, उसका कारण होने से उपादेय है / ग्रहण करने योग्य है तथा परम्परा से जीव की पवित्रता का कारण है, इससे पवित्र भी है तथापि बाह्य-द्रव्यों के अवलम्बन को लिए हुए होता है इसलिए पराधीन होने से वह नाश को प्राप्त होता है यह एक कारण है । दूसरा कारण यह है कि निर्विकल्प-समाधि में तत्पर होने वाले योगियों का अपने शुद्धात्म-स्वरूप से पतन व्यवहार-विकल्पों के अवलंबन से हो जाता है । इसलिए व्यवहार-मोक्षमार्ग पाप रूप है अथवा इस अधिकार से सम्यक्त्वादि जीव के गुणों से प्रतिपक्षी मिथ्यात्व आदि भावना का व्याख्यान किया गया है इससे भी यह पापाधिकार है ।
इस प्रकार व्यवहारनय से कर्म यद्यपि पुण्य-पापरुप दो प्रकार का है तथापि निश्चयनय की अपेक्षा तो श्रंगार-रहित पात्र के समान पुदुगल-रूप से एक-रूप होकर रंग-भूमि से निकल गया ।
इस प्रकार श्री जयसेनाचार्य कृत शुद्धात्मा की अनुभूति लक्षण को रखने वाली तात्पर्यवृत्ति नाम की समयसार के व्याख्यान में तीन स्थल के समुदायरूप से १९ गाथाओं द्वारा यह पुण्य-पापाधिकार नाम का चौथा प्रकरण समाप्त हुआ । इति चतुर्थाधिकार: समाप्त: ।