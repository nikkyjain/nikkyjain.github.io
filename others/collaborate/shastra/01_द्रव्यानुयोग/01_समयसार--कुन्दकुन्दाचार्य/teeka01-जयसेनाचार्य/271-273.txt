[एसा दु जा मदी दे दुक्खिदसुहिदे करेमि सत्तेत्ति] है आत्मन् ! 'मैं इन जीवों को सुखी या दुखी करता हूँ या कर सकता हूँ' इस प्रकार की बुद्धि, [एसा दे मूढमदी सुहासुहं बंधदे कम्मं] यह तेरी मूढ़-बुद्धि है जो कि तुझे स्वस्थ-भाव से दूर रखकर तेरे शुभाशुभ कर्मों का बन्ध करने वाली है और इसका कुछ भी कार्य नहीं है ॥२७१॥
यह राग-द्वेष-रूप-अध्यवसान-भाव ही बन्ध करने वाला है ऐसा आगे बतलाते हैं-
मैं इन दृश्यमान जीवों को दुखी या सुखी करता हूँ या कर सकता हूँ', इस प्रकार जो अध्यवसित अर्थात् रागादिरूप विकार-भाव तेरे होता है वहीं उस समय शुद्धात्मा की भावना से गिरा हुआ होने के कारण तेरे पाप या पुण्य के बंध का कारण बनता है । वहीं तुझे दु:ख देता है इसके सिवाय और कोई भी तुझे दु:खादि देने के लिए नहीं आता, क्योंकि जीव के जो सुख या दुख-रूप परिणाम होता है वह अपने से ही उत्पन्न किये हुये शुभाशुभ-रूप कर्मों के आधीन होता है । तथा 'मैं पर जीवों को मार रहा हूँ, मार सकता हूँ, एवं जिला रहा हूँ या जिला सकता हूँ', ऐसा जो तेरा अध्यवसान है वह शुद्धात्मा के श्रद्धान, ज्ञान और अनुष्ठान से रहित होने वाले तुझको केवल पाप व पुण्य के बंध का करने वाला है और तेरे इस विचार से ओर कुछ भी होना जाना नहीं है क्योंकि पर जीव का मरना और जीना आदि तो उसी के उपार्जित किये हुए कर्म के आधीन होता है ॥२७२-२७३॥