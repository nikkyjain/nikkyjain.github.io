अब इसके आगे नव गाथाओं में नि:शंकितादि आठ गुणों का वर्णन करते हैं । उसमें भी सबसे प्रथम पहली गाथा में यह बताते हैं कि जो सम्यक्त्वी जीव निज परमात्मा की भावना से उत्पन्न हुए सुख-रूप अमृत-रस के आस्वादन से संतुष्ट रहते हैं वे घोर उपसर्ग के आने पर भी सात प्रकार के भय से रहित होने के कारण निर्विकार रूप स्वानुभव ही है स्वरूप जिसका ऐसे अपने स्वभाव की नहीं छोड़ते हैं उसी में तल्लीन रहते हैं ।
[सम्माद्दिट्ठी जीवा णिस्संका होंति] सम्यग्दृष्टि जीव शुद्ध-बुद्ध एक स्वभाव-रूप निर्दोष परमात्मा का आराधन करते हुए नि:शंक होते हैं [णिब्भया तेण] इसी से वे भय रहित होते हैं । [सत्तभयविप्पमुक्का जम्हा] क्योंकि इहलोक-भय, परलोक-भय, अत्राण-भय (अरक्षा-भय), अगुप्ति-भय, मरण-भय, वेदना-भय, और आकस्मिक-भय इन सात भयों से रहित होते हैं । [तम्हा दु णिस्संका] इसलिये वे घोर उपसर्ग के आ पड़ने पर भी पाण्डवादि के समान नि:शंक होते हैं अर्थात् शुद्धात्मा के स्वरूप में निश्चल रहते हुए उस परमात्म-स्वरूप से च्युत नहीं होते हैं ॥२४३॥