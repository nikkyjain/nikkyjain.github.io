आगे कहते हैं कि ये शरीरादि पर-द्रव्य मेरा परिग्रह नहीं है । इसी बात को और भी दृढ़ता से कहते हैं --
 [छिज्जदु वा भिज्जदु वा णिज्जदु वा अहव जादु विप्पलयं] भले ही यह शरीर छिद जावे, दो टुकड़े हो जावे, चाहे यह भिद जावे अर्थात् नाना छेद वाला बन जावे, इसे कोई कहीं ले जावे, अथवा नष्ट हो जावे । [जम्हा तम्हा गच्छदु तहवि हु ण परिग्गहो मज्झ] भले ही इसकी कैसी भी दशा क्यों न हो जावे, इसका मुझे कोई भी विचार नही क्योंकि यह शरीर मेरा परिग्रह नहीं है । मैं तो टांकी से उकेरे हुए के समान सदा एक-सा रहने वाला एवं परमानन्द ज्ञायक एक-स्वभाव का धारक हूँ अर्थात मैं तो इससे सर्वथा भिन्न स्वभाव वाला हूँ -- यह मेरा दृढ़ निश्चय है ॥२१८॥