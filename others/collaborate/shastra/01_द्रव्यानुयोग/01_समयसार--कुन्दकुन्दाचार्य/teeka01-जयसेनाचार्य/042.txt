[णत्थि मम धम्म आदी] धर्मास्तिकाय आदि जो समस्त ज्ञेय पदार्थ हैं, वे सब मेरे नहीं हैं, [बुज्झदि] ऐसा ज्ञानी-जीव जानता है । वह जानता है कि [उवओग एव अहमेक्को ] मैं तो केवल विशुद्ध-ज्ञान-दर्शन-उपयोगमयी हूँ अथवा वह जानता है कि ज्ञान-दर्शन-उपयोगमय होने से मैं तो उपयोग के साथ अभिन्न हूँ, उपयोगमयी हूँ, क्योंकि मैं एक टंकोत्कीर्ण-ज्ञायक-स्वभाव हूँ इसलिये व्यवहारनय से परद्रव्य के साथ दधि-खांड और शिखिरिणी के समान भले ही मेरे साथ एकता हो, फिर भी शुद्ध-निश्चयनय से यह सब मेरा स्वरूप नहीं है, इसलिये मैं तो इन सब पर-द्रव्यों से निर्मम हूँ । [तं धम्मणिम्ममत्तं समयस्स वियाणया बेंति] ऐसे शुद्धात्म-तत्त्व या शुद्धात्म-स्वरूप के अनुभव करने वाले को सिद्धांत के जानकार पुरुष पर-द्रव्य से निर्मम हुआ कहते हैं । 
यहाँ परद्रव्य से निर्ममपना बताया गया है, वह भी उसी का विशेष व्याख्यान है जो पूर्व में कह आये हैं कि स्वसंवेदन ज्ञान ही प्रत्याख्यान है, ऐसा समझना चाहिये ।
इस प्रकार दो गाथायें कही गईं । इस प्रकार समुदाय रूप से चार गाथाओं द्वारा सातवाँ स्थल पूर्ण हआ ।