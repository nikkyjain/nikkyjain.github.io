[दुक्खिदसुहिदे जीवे करेमि बंधेमि तह विमोचेमि] मैं इन जीवों को दुखी या सुखी कर रहा हैं, बांध रहा हूँ या छुडा रहा हूँ । [जा एसा मूढमदी णिरत्थया सा हु दे मिच्छा] यह जो तेरी बुद्धि है वह निरर्थक है, कोई भी प्रयोजन सिद्ध करने वाली नहीं है, यह स्पष्ट है इसलिये यह मिथ्या है, झूठी है व्यर्थ है । क्योंकि जब तक उन जीवों को साता-वेदनीय तथा असाता-वेदनीय का उदय न हो तब तक तेरे विचार मात्र से उनको सुख या दु:ख नहीं हो सकता है । इसी प्रकार जब तक उनका अपना विचार अशुद्ध या शुद्ध न हो तब तक तेरे विचार मात्र से उनका बँध जाना और मुक्त हो जाना नहीं हो सकता है ॥२७८॥
इस पर शिष्य प्रश्न करता है अध्यवसान क्रियाकारी क्यों नहीं है ?
[अज्झवसाणणिमित्तं जीवा बज्झंति कम्मणा जदि हि] जब कि सब ही संसारी जीव अपने में होने वाले मिथ्यात्व या रागादि अध्यवसान का निमित्त लेकर ही नवीन कर्म के बंध से जकड़ लिये जाते हैं -- ऐसा ही नियम है [मुच्चंति मोक्खमग्गे ठिदा य ते] शुद्धात्मा के समीचीन श्रद्धान, ज्ञान, चारित्र रूप निश्चय-रत्नत्रय ही है लक्षण जिसका, उस मोक्षमार्ग में स्थित होने पर अर्थात आत्म-ध्यान में तल्लीन होकर मुक्त हो सकते हैं तब [किं करेसि तुमं] हे दुरात्मन् ! तू वहाँ क्या कर सकता है ? कुछ भी नहीं, अपितु तेरा विचार व्यर्थ ही ठहरता है ॥२७९॥