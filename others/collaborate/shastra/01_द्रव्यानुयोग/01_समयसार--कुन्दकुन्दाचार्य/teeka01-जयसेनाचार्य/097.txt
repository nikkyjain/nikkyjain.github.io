[एदेसु य] उदयागत मिथ्या-दर्शन मिथ्या-ज्ञान और मिथ्या-चारित्र के होने पर उनके निमित्त से, [उवओगो] यहाँ उपयोग शब्द से आत्मा ही लिया है । क्योंकि ज्ञान-दर्शनमय जो उपयोग है वह आत्मा से अभिन्न होते हुए उसका लक्षण-स्वरूप है । [तिविहो] जिस प्रकार कृष्ण, नील, पीत उपाधि के द्वारा स्फटिक कृष्ण, नील, पीतरूप हो जाता है, वैसे ही आत्मा भी तीन प्रकार का हो रहा है । किन्तु वस्तुत: तो वह [सुद्धो] रागादि-भाव कर्मों से रहित शुद्ध है, [णिरंजणो] ज्ञानावरणादि द्रव्य-कर्मरूपी अंजन रहित है । [भावो] वह आत्म-पदार्थ एक-अखंड-प्रतिभास-रूप होने वाला ज्ञान-स्वभावमय होने के कारण एक प्रकार का होने पर भी पूर्व-कथित मिथ्या-दर्शन, मिथ्या-ज्ञान और मिथ्या-चारित्ररूप परिणाम विकार से तीन प्रकार का होकर [जं सो करेदि भावं] उनमें से जिस किसी परिणाम को करता है, वह [उवओगो] चैतन्य परिणमन रूप उपयोग का धारक आत्मा [तस्स सो कत्ता] निर्विकार स्व-संवेदन ज्ञानरूप परिणाम से च्युत होता हुआ उसी मिथ्यात्वादि तीन प्रकार के विकारी-परिणाम का कर्ता होता है, किन्तु द्रव्य-कर्म का कर्ता नहीं होता ॥९७॥