[ववहारस्स दु आदा पोग्गलकम्मं करेदि णेयविहं] जैसा देखने में आता है कि घड़े का उपादान-कारण मिट्टी का पिण्ड है उसी का घड़ा बनता है तथापि घडे को बनाने वाला कुम्हार है और जल धारण करना, उसका मूल्य लेना आदि फल का भोक्ता भी वही कुम्हार है, ऐसा अनादिकाल से लोगों का व्यवहार चला आ रहा है । वैसा ही उपादान-रूप से कर्मों का पैदा करनेवाला भी कार्माण-वर्गणा योग्य पुद्गल-द्रव्य है, जो अनेक प्रकार के मूल-उत्तर प्रकृति भेद लिए हुए नाना प्रकार ज्ञानावरणादि पुद्गल-कर्म हैं उसका करने वाला व्यवहार-नय से आत्मा है, ऐसा समझा जाता है । [तं चेव य वेदयदे पुग्गलकम्मं अणेयविहं] और उदय में आये हुए उसी अनेक प्रकार के पौदगलिक कर्मों को व अनिष्ट जो पंचेन्द्रिय के विषय उनके रूप में आत्मा अनुभवन करने वाला होता है, ऐसा अन्य विषय से रहित शुद्धात्मा के उपलम्भ से समुत्पन्न जो सुखामृत रस उसके आस्वाद से रहित रहने वाले अज्ञानी लोगों का अनादि काल का व्यवहार चला आता है ॥९०॥

ज्ञानी जीव का विशेष व्याख्यान करने के लिए ग्यारह गाथाओं द्वारा दूसरा अधिकार पूर्ण हुआ ।

इसके पश्चात् २५ गाथाओं पर्यन्त चेतन और अचेतन इन दोनों का एक ही उपादान कर्ता है ऐसा कहने वाले द्विक्रियावादियों का निराकरण करते हुए <ul><li>संक्षेप से व्याख्यान करने रूप में [जदि पुग्गलकम्ममिणं] इत्यादि दो गाथाएँ हैं । <li>फिर उसका विवरण करने वाली १२ गाथाओं में से <ul><li>[पुग्गलकम्मणिमित्तं] इत्यादि क्रम से प्रथम ६ स्वतंत्र गाथाएँ हैं ।<li>इसके आगे अज्ञानी जीव पर-द्रव्य का कर्ता है किन्तु ज्ञानी जीव अकर्ता है -- इस प्रकार की मुख्यता से [परमप्पाणं कुव्वदि] इत्यादि दूसरी ६ गाथाएँ हैं । </ul><li>इसके आगे उसी द्विक्रियावादी का विशेष व्याख्यान करने के लिए उपसंहार रूप से ११ ग्यारह गाथाएँ हैं । उन ११ गाथाओं में <ul><li>व्यवहारनय की मुख्यता से [ववहारस्स दु] इत्यादि तीन गाथाएँ हैं । <li>उसके आगे निश्चयनय की मुख्यता से [जो पुग्गलदव्वाणं] इत्यादि चारसूत्र हैं । <li>उसके आगे द्रव्य-कर्मों का उपचार से जीव कर्ता है इस मुख्यता से [जीवंहि हेदुभूदे] इत्यादि चार गाथायें हैं । </ul></ul>इस प्रकार समुदाय पातनिका रूप से २५ गाथाओं द्वारा तीसरा स्थल है ।

पहले कर्म का कर्त्तापन और भोक्तापन के बारे में जो नय विभाग कहा गया है वह अनेकांत सम्मत है । किन्तु एकान्त-नय से जो ऐसा मानता है कि यह जीव भावकर्म-राग-द्वेषादि को जैसे करता है वैसे ही निश्चय से द्रव्य-कर्मों को भी करता है । इस प्रकार चेतन और अचेतन कार्यों का एक ही उपादान कारण है -- ऐसी द्विक्रियावादियों की मान्यता को दूषित बतलाते हैं --