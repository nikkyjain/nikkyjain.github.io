अब यहाँ 'सर्व-विशुद्धज्ञान' प्रवेश करता है । वहाँ संसार पर्याय का आश्रय लेकर यह जीव अशुद्ध-उपादान अशुद्ध-निश्चय-नय से यद्यपि कर्तापन, भोक्तापन एवं बन्ध और मोक्षादि परिणाम सहित है तो भी सर्व-विशुद्ध-पारिणामिक-रूप परम-भाव का ग्राहक जो शुद्ध-द्रव्यार्थिक-नय है जो कि शुद्ध उपादान रूप है उससे कर्त्तापन, भोक्तापन, बन्ध या मोक्ष आदि कारण-भूत परिणामों के रहित है है इसलिये [दवियं जं उप्पज्जइ] इत्यादि गाथा को आदि लेकर १४ गाथाओं पर्यन्त मोक्ष-पदार्थ की चूलिका का व्यायाख्यान करते हैं । <ul><li>वहाँ सर्वप्रथम कर्म-कर्त्तापन के भाव की मुख्यता से चार गाथायें कहीं हैं । <li>उसके पश्चात ऐसा कथन करने के लिये कि शुद्ध के भी जो ज्ञानावरणादि प्रकृतियों का बंध होता है वह अज्ञान का ही माहात्म्य है इसे कहने के लिये [चेदा दु पयडीअट्ठं] इत्यादि चार प्राकृत श्लोक हैं । <li>तत्पश्चात् निश्चय से भोक्तापन का अभाव बताने के लिये [अण्णाणी कम्मफलं] इत्यादि चार सूत्र हैं । <li>उसके पश्चात मोक्ष चूलिका का उपसंहार करते हुये [﻿ण वि कुव्वइ] इत्यादि दो सूत्र हैं । </ul>इस प्रकार मोक्ष पदार्थ की चूलिका की यह समुदाय पातनिका है ।

अब यहाँ कहते हैं कि निश्चय से यह जीव कर्मों का कर्ता नहीं है --

जैसे स्वर्ण यहाँ पर अपनी कटकादि पर्यायों से अनन्य अर्थात भिन्न नहीं है वैसे ही द्रव्य भी जो उत्पन्न होता है, परिणमन करता है, वह अपने गुणों के साथ अनन्य अर्थात् अभिन्न-रूप से ही उत्पन्न होता है यह पहली गाथा हुई । [जीवस्साजीवस्स दु जे परिणामा दु देसिदा सुत्ते] जीव-द्रव्य और अजीव-द्रव्य के भी परिणाम या पर्याय जो सूत्र-रूप परमागम में बताये हैं, उपर्युक्त दृष्टांत के अनुसार उन परिणामों के साथ यह जीव या अजीव-द्रव्य अनन्य-अभिन्न ही होता है ऐसा हे भव्य ! तुम समझो यह दूसरी गाथा हुई । क्योंकि शुद्ध-निश्चयनय से यह जीव नर-नारकादि विभाव पर्यायों के रूप में पैदा नहीं हुआ अर्थात् कर्मों के द्वारा आत्मा पैदा नहीं हुआ है इसलिये आत्मा कर्म और नोकर्मों का कार्य नहीं है । वैसे ही आत्मा उपादान के रूप में किसी भी कर्म और नोकर्म को भी उत्पन्न नहीं करता है इसलिये कर्म और नोकर्मों का कारण भी वह नहीं है । क्योंकि आत्मा कर्मों का कर्ता भी नहीं है तो मोचक भी नहीं है इसलिये आत्मा शुद्ध-निश्चय-नय से बन्ध और मोक्ष दोनों का ही कर्त्ता नहीं है । यह तीसरी गाथा का अर्थ हुआ । [कम्मं पडुच्च कत्त कत्तरं तह पडुच्च कम्माणि उप्पज्जंति य णियमा] जैसा कि पहले कहा है कि स्वर्ण का कुण्डलादि रूप परिणाम के साथ में अभिन्न संबंध है वैसे ही जीव और पुद्गल का भी अपने परिणामों के साथ अभिन्नपना है । और कर्त्तारूप कर्म और नोकर्म के द्वारा जीव पैदा नहीं किया जाता है वैसे ही कर्म और नोकर्म को जीव पैदा नहीं करता है । इस पर से यह जाना जाता है कि कर्म को प्रतीति में लाकर उपचार से जीव कर्म का कर्ता होता है तथा जीव को कर्त्ता-रूप में आश्रय करके उपचार से कर्म उत्पन्न होते हैं ऐसा नियम है, निश्चय है इसमें संदेह नहीं है । [सिद्धी दु ण दीसदे अण्णा] इस प्रकार परस्पर के निमित्त-भाव को छोड़कर शुद्ध-उपादान से शुद्ध निश्चय-नय से जीव के कर्म-कर्तापने के विषय में सिद्धी नहीं होती है अर्थात् बात घटित होती नहीं देखी जाती, तथा कर्म-वर्गणा-योग्य-पुद्गलों को भी कर्मपना और प्रकार से नहीं देखा जाता । इसलिये यह बात सिद्ध हुई कि शुद्ध-निश्चय-नय से जीव कर्मों का कर्ता नहीं है यह चौथी गाथा हुई । इस प्रकार निश्चय-नय से जीव कर्मों का कर्ता नहीं है इस प्रकार के व्याख्यान की मुख्यता के प्रथम स्थल में चार गाथायें पूर्ण हुई ॥३३०-३३३॥