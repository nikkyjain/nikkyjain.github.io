<ul><li>[मिच्छत्तस्स दु उदओ जीवस्स असद्दहाणत्तं] अनन्त-ज्ञानादिचतुष्टय रूप शुद्धात्म-तत्त्व उपादेय है, उसे छोड़कर जीवों की जो और ठौर रुचि हो जाती है / उपादेय बुद्धि बन जाती है वह मिथ्यात्व का उदय है । <li>[असंजमस्स दु उदओ जं जीवाणं अविरदत्तं] आत्मोत्थ-सुख के संवेदन का अभाव होने पर जो विषय-कषायों से दूर नहीं होना है, वह संसारी जीवों के असंयम का उदय है । <li>[अण्णाणस्स दु उदओ जं जीवाणं अतच्चउवलद्धी] भेद-ज्ञान को छोड़कर जीवों के विपरीत-रूप से जो पर-द्रव्यों के साथ एकत्व की उपलब्धि है / प्रतीति हो रही है वह अज्ञान का उदय है । <li>[जो दु कसाउवओगो सो जीवाणं  कसाउदओ] आत्मा की शांत अवस्था-रूप शुद्धोपयोग को छोड़कर जो जीवों का क्रोधादि-कषायरूप मलिन परिणाम होता है, वह कषाय का उदय है और <li>[तं जाण जोग उदयं जं जीवाणं दु चिट्ठउच्छाहो] जीवों के मन, वचन, काय की वर्गणा के आधार से वीर्यांतराय के क्षपोपशम को लिये हुये प्रयत्न-रूप आत्मा के प्रदेशों का परिस्पंद, जो कि कर्म-ग्रहण करने का हेतु होता है, हे शिष्य ! उस व्यापाररूप-उत्साह को तुम योग का उदय समझो । वह [सोहणमसोहण वा कायव्वो विरदिभावो वा] योग शुभ और अशुभरूप से दो प्रकार का है । जो व्रतादिक को कर्त्तव्य मानकर उनके करने में उत्साह होता है उसे शुभयोग कहते हैं तथा जो नहीं करने के योग्य अव्रतादिरूप में उत्साह है उसे अशुभ-योग कहते हैं । </ul>[एदेसु हेदुभूदेसु कम्मइयवग्गणागदं जं तु] इन निमित्त-भूत मिथ्यात्वादि पाँच प्रत्ययों के होने पर कर्म-वर्गणा-रूप नूतन-पुदगल-द्रव्य [परिणमदे अट्ठविहं णाणावरणादिभावेहिं] जीव के सम्यग्दर्शन, सम्यग्ज्ञान और सम्यक्चारित्र की एकतारूप परिणति को लिये हुये जो परम-सामायिक-भाव है, उसके न होने पर ज्ञानावरणादि द्रव्य-कर्म के रूप में आठ-प्रकार का परिणमन करता है । [तं खलु जीवणिबद्धं कम्मइयवग्गणागदं जइया] वह पूर्व सूत्र-कथित कर्म-वर्गणा योग्य नूतन-पुदगल-द्रव्य योग के द्वारा आकर अवश्य ही जीव के साथ में जब सम्बद्ध होता है, [तइया दु होदि हेदू जीवो परिणामभावाणं] उस समय पूर्वकथित उन उदय में आये हुये पाँच-प्रत्ययों के निमित्त-रूप होने पर अपने-अपने गुणस्थान के अनुसार होने वाले अपने परिणाम-भाव-प्रत्ययों का यह जीव कारण बनता है अर्थात उदय में आये हुये द्रव्य-प्रत्ययों के निमित्त से जब यह जीव मिथ्यात्व या रागादिकरूप-भाव-प्रत्ययों के रूप में परिणमन करता है तब नूतन-कर्मबंध का कारण होता है । 
इस कथन का सारांश यह है कि द्रव्य-प्रत्ययों का उदय होने पर यदि यह जीव अपने सहज-स्वभाव को छोड़कर रागादिरूप-भावप्रत्ययों के रूप में परिणमन करता है, तभी नूतन-बंध होता है, केवल द्रव्य-प्रत्ययों के उदयमात्र से किसी भी संकट के समय में भी नूतन-बंध नहीं होता । जैसा कि पाण्डवों के नहीं हुआ । यदि उदयमात्र से ही बंध मान लिया जाये तब तो इस जीव के संसार सदा ही बना रहेगा, क्योंकि संसारी-जीव के कर्म का उदय तो सदा बना ही रहता है ॥१४०-१४४॥

इस प्रकार पुण्य-पापादि सप्त-पदाथों की पीठिका-रूप इस महाधिकार में पाँच-प्रत्ययों के रूपों से जो शुद्धात्मा के स्वरूप से च्युत होने वाले जीवों के अज्ञानभाव होता है, वही बंध का कारण होता है, इस प्रकार के व्याख्यान की मुख्यता से पाँच गाथाओं द्वारा सातवां उत्तराधिकार समाप्त हुआ ।
अब इसके आगे आठवाँ अधिकार है उसमें जीव और पुदुगल ये दोनों परस्पर में उपादान-कारण नहीं होते इस प्रकार के कथन की मुख्यता से तीन गाथायें हैं । उनमें आचार्यदेव प्रथम यह बताते है कि निश्चय-नय से देखा जाय तो जीव का जो परिणाम है वह कर्म-पुद्गलों से पृथग्भूत ही है ---