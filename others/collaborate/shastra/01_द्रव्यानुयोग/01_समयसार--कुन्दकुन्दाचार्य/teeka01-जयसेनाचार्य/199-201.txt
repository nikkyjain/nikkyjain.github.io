अब उदय में प्राप्त हुए द्रव्य-प्रत्यय ही हैं स्वरुप जिनका ऐसे, रागादि-अध्यवसान-भाव, उनका अभाव हो जाने पर जीवगत रागादि-भाव-कर्मरूप-अध्यवसानों का भी अभाव हो जाता है इत्यादि रूप से संवर के क्रम का व्याख्यान करते हैं --
[तेसिं हेदू भणिदा अज्झवसाणाणि सव्वदरिसीहिं] प्रसिद्धि को प्राप्त हुए जीवगत रागादि विभाव-रूप भावास्रवों के भी हेतु उदय को प्राप्त हुए द्रव्य-प्रत्ययों में होने वाले रागादि अध्यवसान सर्वज्ञ-देव ने बतलाये हैं । यहाँ शंका हो सकती है कि अध्यवसान तो भाव-कर्म रूप होते हैं जो कि जीवगत ही हो सकते हैं । उदय को प्राप्त द्रव्य-प्रत्ययगत भाव-प्रत्यय कैसे हो सकते हैं ? इसका समाधान करते हैं कि शंका ठीक नहीं है, क्योंकि भाव-कर्म जीवगत और पुद्गल कर्मगत दो प्रकार का होता है । जैसा कि कहा है -- 'दव्वं पुग्गलपिंडो दव्वं कोहादी भाव तु' यह जीवगत भाव-कर्म की बात हुई और 'पुगलपिंडो दव्वं तस्सत्ती भावकम्मंतु' यह पुद्गल द्रव्यगत भाव-कर्म की बात हुई । उसी को दृष्टांत द्वारा समझाते हैं कि -- किसी मीठे या कड़वे पदार्थ को खाने के समय में उसके मधुर या कटुक स्वाद को चखनेरूप जो जीव का विकल्प होता है वह जीवगत-भाव कहलाता है किन्तु उसकी अभिव्यक्ति में कारणभूत ऐसा उस मधुर या कटुक द्रव्य में रहने वाला शक्ति का अंश-विशेष होता है वह पुद्गल-द्रव्यगत-भाव कहा जाता है । इस प्रकार भाव-कर्म का स्वरूप जीवगत और पुद्गलगत के भेद से दो प्रकार का होता है । ऐसा भाव-कर्म के व्याख्यान में सर्व ही तौर जानना चाहिये । वे अध्यवसान कौन से हैं ? [मिच्छत्तं अण्णाणं अविरयभावो य जोगो य] मिथ्यात्व, अज्ञान, अविरति और योग के भेद से चार प्रकार के है । यह पहला गाथा का अर्थ हुआ । [हेदुअभावे णियमा जायदि णाणिस्स आसवणिरोहो] ऊपर जिनका वर्णन कर चुके है ऐसे जीवगत भावास्रवों के जो हेतु कहे गये हैं, उन द्रव्य-कर्म स्वरूप उदय में आये हुए द्रव्य-प्रत्ययों का वीतराग-स्वसंवेदन-ज्ञानी जीव के अभाव हो जाता है एवं उनके न होने पर नियम से उसके अवश्य ही रागादि-भावास्रवों के निरोध-स्वरूप-संवर हो जाता है । [आसवभावेण विणा जायदि कम्मस्स वि णिरोहो] और इस प्रकार आस्रव से रहित जो परमात्म-तत्त्व उससे विलक्षणरूप जीवगत-भावास्रव के न होने से परमात्म-तत्त्व को आच्छादन करने वाले नवीन द्रव्य-कर्मों का भी निरोध अर्थात् संवर हो जाता है, यह दूसरी गाथा का अर्थ हुआ । [कम्मस्साभावेण य णोकम्माणं पि जायदि णिरोहो] इस प्रकार नवीन-कर्म के अभावरूप संवर के हो जाने पर शरीरादिकरूप-नोकर्म का भी निरोधात्मक संवर हो जाता है । [णोकम्मणिरोहेण य संसारणिरोहणं होदि] इस प्रकार नोकर्म का अभाव हो जाने पर संसार से दूरवर्ती ऐसा जो शुद्धात्म-तत्त्व उसका प्रतिपक्षभूत द्रव्य, क्षेत्र, काल, भव और भावरूप पंच प्रकार के संसार का भी अभाव हो जाता है ॥१९९-२०१॥
इस प्रकार संवर के क्रम का व्याख्यान करने वाली तीन गाथायें पूर्ण हुईं । इसके साथ-साथ यह संवर का प्रकरण भी समाप्त हुआ जो कि छह स्थलों में आई हुईं चौदह गाथाओं द्वारा वर्णित है ।
इस प्रकार श्री जयसेनाचार्य की समयसार की टीका, जिसमें की शुद्धात्मा की अनुभूति का लक्षण बतलाया गया है, जिसका कि नाम तात्पर्यवृत्ति है, उसकी हिन्दी टीका में चौदह गाथाओं द्वारा आस्रव के विरोधरूप में छह स्थलों में संवरनामा छट्ठा अधिकार पूर्ण हुआ ।