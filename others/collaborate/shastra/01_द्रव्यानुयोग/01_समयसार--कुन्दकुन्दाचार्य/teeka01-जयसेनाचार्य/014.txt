जो पूर्वोक्त गाथा में कहा गया है कि भूतार्थ-नय को आश्रय लेकर ही सम्यग्दृष्टि होता है किन्तु इस गाथा में स्पष्टीकरण करते हैं की निर्विकल्प समाधि में निरत रहने वाले सम्यग्दृष्टियों को भूतार्थ स्वरूप निश्चय-नय ही प्रयोजनवान हो, ऐसा नहीं है । किन्तु उन्हीं निर्विकल्प-समाधिरतों में किन्हीं-किन्हीं को कभी सविकल्प अवस्था में मिथ्यात्व, विषय-कषायरूप दुर्ध्यान को दूर करने के लिए व्यवहारनय भी प्रयोजनवान होता है । जैसे किसी को शुद्ध सोलहवानी के सुवर्ण का लाभ न हो तो नीचे के ही अर्थात् पंद्रह, चौदह वानी का सोना भी सम्मत समझा जाता है, ऐसा कहते हैं --
[सुद्धो सुद्धादेसो] शुद्ध-निश्चयनय शुद्ध द्रव्य का कथन करने वाला है [णादव्वो परमभावदरिसीहिं] वह शुद्धता को प्राप्त हुए आत्म-दर्शियों के द्वारा जानने-भावने अर्थात् अनुभव करने योग्य है । क्योंकि वह सोलहवानी स्वर्ण के समान अभेद-रत्नत्रय स्वरूप समाधिकाल में प्रयोज़नवान् होता है । [ववहारदेसिदो] किन्तु व्यवहार अर्थात् विकल्प, भेद अथवा पर्याय के द्वारा कहा गया जो व्यवहारनय है वह [पुण] पन्द्रह, चौदह आदि वानी के स्वर्ण लाभ के समान उन लोगों के लिए प्रयोजनवान् है, [जे दु] जो लोग [अपरमे ट्ठिदा भावे] अशुद्ध रूप शुभोपयोग में, जो कि असंयत-सम्यग्दृष्टि अथवा श्रावक की अपेक्षा तो सराग-सम्यग्दृष्टि लक्षण वाला है और प्रमत्त-अप्रमत्तसंयत लोगों की अपेक्षा भेद-रत्नत्रय लक्षण वाला है ऐसे शुभोपयोग रूप जीव पदार्थ में स्थित है ।

इस प्रकार निश्चयनय व व्यवहारनय का व्याख्यान / प्रतिपादन करते हुए दो गाथाओं में पञ्चम स्थल पूर्ण हुआ । यहाँ तक १४ गाथाओं द्वारा पांच स्थलों में पीठिका पूर्ण हुई ।

कोई आसन्न भव्य जीव इस पीठिका मात्र व्याख्यान से हेय-उपादेय तत्त्व को जानकर विशुद्धज्ञान-दर्शन-स्वभाव वाले अपने स्वरूप को प्राप्त हो जाता है अर्थात् उसमें तल्लीन रहता है, किन्तु विस्तार रुचिवाला जीव नव अधिकारों से प्रस्तुत किये जाने वाले समयसार को जान-कर फिर आत्म-भावना करता है । इसलिये विस्तार-रुचि शिष्य को लक्ष्य में रखकर जीवादि नव अधिकारों से समयसार का व्याख्यान किया जाता है । वहाँ पर सबसे पहले नव पदार्थ के अधिकार रूप जो गाथा है, उस गाथा में आर्त-रौद्र का त्याग कर देना है लक्षण जिसका ऐसे निर्विकल्प-सामायिक-समाधि में स्थित रहने वाले जो जीव उनको, जो शुद्धात्मा के स्वरूप का दर्शन है, अनुभवन है, अवलोकन  उपलब्धि संवित्ति है, प्रतीति है, ख्याति है, अनुभूति है वही निश्चय-नय से निश्चय-सम्यक्त्व या वीतराग-सम्यक्त्व कहा जाता है, जो कि निश्चय चारित्र के साथ अविनाभाव रखता है अर्थात उसे (वीतराग-सम्यक्त्व को) साथ में लिये हुए रहता है और वहीं गुण-गुणी में अभेदरूप जो निश्चयनय है उससे शुद्धात्मा का स्वरूप कहा जाता  इस प्रकार एक उत्थानिका हुई । अथवा जीवादि-नवपदार्थ, जब भूतार्थ-नय से जाने जाते हैं तब ये ही भेद उपचारनय से सम्यक्त्व के विषय होने के कारण व्यवहार-सम्यक्त्व के निमित्त होते हैं । निश्चयनय से अपने शुद्धात्मा का परिणाम ही सम्यक्त्व है, यह दुसरी पातनिका है । 
इस प्रकार दोनों पातनिकाओं को मन में रखकर आगे का सूत्र कहते हैं --  