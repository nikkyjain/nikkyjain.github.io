अब आचार्यदेव, ऊपर जो कह आये हैं कि रागादि-विकल्परूप-उपाधि से रहित परम-चैतन्य-चमत्कार ही लक्षण जिसका ऐसा जो निज-परमात्म-तत्व उसकी भावना से रहित, बहिर्मुख-वाले संसारी जीवों के पूर्व-बद्ध-द्रव्य-प्रत्यय होते हैं, वे सब नवीन-कर्मबन्ध किया करते हैं । उसी का समर्थन दो दृष्टांतों के द्वारा कर रहे हैं --
[जह पुरिसेणाहारो गहिदो परिणमदि सो अणेयविहं] जैसे पुरुष के द्वारा ग्रहण किया हुआ भोजन अनेक प्रकार की अवस्थाओं में परिणमन करता है जो कि [मंसवसारुहिरादी भावे उदरग्गिसंजुत्ते] उदर की अग्नि का संयोग पाकर माँस, चर्बी, लोह आदि के रूप में परिणमन करता है -- यह दृष्टान्त हुआ । 
[तह णाणिस्स दु पुव्वं जे बद्धा पच्चया बहुवियप्पं बज्झंते कम्मं ते] उसी प्रकार इस चेतना लक्षण वाले संसारी अविवेकी जीव के पूर्व-बद्ध मिथ्यात्वादि द्रव्य-प्रत्यय उदराग्नि स्थानीय रागादि परिणाम को पाकर बहुत भेदवाले कर्म का बन्ध किया करते हैं । [णयपरिहीणा दु ते जीवा] जिन जीवों के द्रव्य-प्रत्यय नवीन बन्ध करने वाले होते हैं, वे जीव कैसे होते हैं ? इस का आचार्य समाधान करते हैं, वे लोग परम-समाधि ही है लक्षण जिसका, ऐसे भेद-ज्ञान स्वरूप शुद्धनय से दूर रहने वाले हैं अथवा इस वाक्य का दूसरा व्याख्यान इस प्रकार भी होता है कि -- वे द्रव्य-प्रत्यय अशुद्ध-नय की अपेक्षा से उस जीव से परिहीन नहीं हैं, भिन्न नहीं है किन्तु उस जीव के साथ एक क्षेत्रावगाह होकर रहने वाले हैं । 
तात्पर्य यह है कि जिसमें अपना शुद्धात्मा ही ध्यान करने योग्य ध्येय होता है तथा जो सम्पूर्ण कर्मों को नष्ट कर डालने में समर्थ होता है, ऐसा शुद्धनय विवेकियों द्वारा त्यागने योग्य नहीं है ॥१८६-१८७॥
इस प्रकार कारण के व्याख्यान की मुख्यता से चार गाथायें पूर्ण हुईं ।