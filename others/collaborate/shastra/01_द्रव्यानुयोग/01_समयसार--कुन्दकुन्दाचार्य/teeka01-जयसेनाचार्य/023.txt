[जीवेव] अपनी शुद्ध आत्मा में [अजीवे वा] अथवा देहादिक इतर पदार्थों में [संपदि समयम्हि] वर्तमान समय में [जत्थ उवजुत्तो] जहाँ पर उपयुक्त रहता है अर्थात् उपादेय बुद्धि से तन्मय होकर रहता है, [तत्थेव] वहीं पर अजीव में या जीव में [बंधमोक्खो हवदि] अजीवरूप देहादिक में परिणत होने पर बंध और शुद्ध जीव में परिणत होने पर मोक्ष होता है, [समासेण णिद्दिट्ठो] ऐसा सर्वज्ञ भगवान् ने संक्षेप से कहा है । 
ऐसा जानकर यहाँ सहजानन्द एक स्वभाव वाले निज आत्मा में रमण करना चाहिये और उससे विलक्षण जो परद्रव्य हैं उनसे विरक्त होकर रहना चाहिये, ऐसा आचार्यदेव का अभिप्राय है ॥२३॥