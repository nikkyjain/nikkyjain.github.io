अब इसके आगे यह कथन करते हैं कि अभेद-रत्नत्रयात्मक निर्विकल्प-समाधि है स्वरूप जिसका, ऐसे उस निश्चय-नय के द्वारा विकल्पात्मक जो व्यवहार है, वह दबा दिया जाता है, इस प्रकार के कथन की मुख्यता से छह गाथाओं में वर्णन करते हैं --
[एवं ववहारणओ पडिसिद्धो जाण णिच्छयणएण] हे आत्मन् ! उपर्युक्त व्यवहार जो कि पराश्रित है वह शुद्ध-द्रव्य के आश्रित होने वाले निश्चयनय से हटा देने योग्य है ऐसा तुम समझो, क्योंकि [णिच्छयणयासिदा पुण मुणिणो पावंति णिव्वाण] निश्चयनय का आश्रय लेने वाले, उसमें लीन रहने वाले, स्थित रहने वाले मुनि लोग ही निर्वाण को प्राप्त होते हैं । 
भावार्थ यह है कि यद्यपि व्यवहारनय निश्चयनय का साधक है इसलिए प्रारंभ में, प्रथम सविकल्पदशा में, प्रयोजनवान् है । उसे प्राप्त करना आवश्यक है फिर भी जो लोग विशुद्ध-ज्ञानदर्शनरूप जो शुद्धात्मा, उसमें स्थित हैं, चिगते नहीं हैं, उनको व्यवहारनय से कोई प्रयोजन नहीं होता है ॥२९०॥