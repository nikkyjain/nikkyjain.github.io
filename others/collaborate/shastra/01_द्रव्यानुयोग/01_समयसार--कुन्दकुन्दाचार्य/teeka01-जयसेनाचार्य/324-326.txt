आगे प्रकाश करते हैं की मिथ्यात्व व राग-द्वेषादि पर भावों को अपना मानने से यह जीव कर्मों से बँधता है और वीतराग परम-चैतन्य है लक्षण जिसका, ऐसे स्वस्थ-भाव को स्वीकार करने से मुक्त होता है --
[तेयादी अवराहे कुव्वदि सो ससंकिदो होदि] जो पुरुष चोरी परदार-गमनादि अपराधों का करने वाला है, वह सशंकित रहता है । किस प्रकार से सशंक रहता है ? कि [मा बज्झेज्जं केणवि चोरीत्ति जणम्हि विचरंतो] लोगों में विचरण करता हुआ मैं चोर समझा जाकर किसी कोटपाल आदि के द्वारा कभी बाँध न लिया जाऊं । इस प्रकार यह अन्वय-दृष्टांत की गाथा हुई । [जो ण कुणदि अवराहे सो णिस्संको दु जणवदे भमदि] किन्तु जो कोई चोरी आदि अपराध नहीं करता वह निश्शंक होता हुआ गाँव में लोगों के बीच में घूमता रहता है [ण वि तस्स बज्झिदुं जे चिंता उप्पज्जदि कदावि] क्योंकि वह निरपराध है इसलिए उसके कभी कोई चिंता नहीं उपजती कि मैं चोर समझकर किसी के द्वारा बाँधा जा सकता हूँ, ऐसा समझे हुए होता है । यह व्यतिरेक-दृष्टांत हुआ । [एवम्हि सावराहो बज्झामि अहं तु संकिदो चेदा] इसी प्रकार जो कोई जीव रागादि रूप पर-द्रव्यों को ग्रहण करता है, स्वीकार करता है, वह स्वस्थ-भाव से च्युत होता हुआ अपराध युक्त होता है और अपराध-युक्त होने के कारण शंकाशील भी होता है । किस प्रकार शंकाशील होता है कि मैं ज्ञानावरणादि कर्म के द्वारा बाँधा जा रहा हूँ । इसलिये कर्म-बन्ध के भय से प्रतिक्रमण व प्रायश्चित, दण्ड देता है अर्थात उसे भोगता है । [जो पुण णिरवराहो णिस्संकोहं ण बज्झामि] किन्तु जो निरपराध है, वह तो देखे गये, सुने गये और अनुभव में आये ऐसे भोगों की आकांक्षा रूप निदान-बंध आदि समस्त विभाव-परिणामों से रहित होने के कारण निश्शंक होता है ? किस प्रकार निश्शंक होता है ? कि मैं तो रागादि-रूप अपराध से रहित हूँ इसलिये मैं किसी भी कर्म से नहीं बँध सकता हूँ इसलिये वह प्रतिक्रमणादि-रूप दंड-विधान के बिना भी अनन्त-ज्ञानादि-रूप निर्दोष-परमात्मा की भावना के द्वारा ही शुद्ध हो जाता है । इस प्रकार यह अन्वय-व्यतिरेक रूप दार्ष्टान्त गाथा हुई ॥३२४-३२६॥