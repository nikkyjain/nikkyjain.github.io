जहां पर सम्यक्-रूप से भेदभावना में परिणत जो कारण-समयसार रूप संवर नहीं होता, वहां आस्रव होता है, जो कि संवर का प्रतिपक्षी है । उसी आस्रव का व्याख्यान आचार्य देव १७ गाथाओं में करते हैं । उसमें <ul><li>पहले [मिच्छत्तं अविरमणं] आदि तीन गाथाएँ हैं । उसमें संक्षेप से वह बतलाया है कि वीतराग-सम्यग्दृष्टि जीव के राग-द्वेष और मोह रूप आस्रव भाव नहीं होते <li>उसके बाद [भावो रागादीजुदो] इत्यादि तीन गाथायें स्वतंत्र रूप से कहीं गई है जिनमें राग-द्वेष और मोहरूप आस्रवों का विशेष स्पष्टीकरण किया गया है । <li>उसके बाद [चहुविह] इत्यादि तीन गाथायें हैं जिनमें बताया है कि केवलज्ञानादि की अभिव्यक्ति रूप जो कार्य-समयसार है उसका कारणभूत जो निश्चय-रत्नत्रय उसमें परिणत होने वाला जो ज्ञानी जीव है, उसके रागादिरूप भाव प्रत्यय नहीं होते । <li>इसके पश्चात् [सव्वे पुव्वणिबद्धा] इत्यादि चार गाथायें है, जिनमें मुख्यता से यह बतलाया है कि उस ज्ञानी जीव के यद्यपि मिथ्यात्त्व आदि द्रव्य-प्रत्ययों का अस्तित्व पाया जाता है फिर भी वीतराग-चारित्र की भावना के बल से उसके रागादिरूप भाव प्रत्यय नहीं होते । <li>उसके बाद [रागी दोसो] इत्यादि चार गाथायें हैं जिनमें मुख्यता से यह बतलाया है कि नवीन द्रव्य-कर्म के आने में कारणभूत जो द्रव्य-प्रत्यय है उनके भी कारण जीवगत रागादि भाव-प्रत्यय हैं । </ul>इस प्रकार सब मिला कर पाँच स्थानों की १७ गाथाओं से आने वाले आस्रव-अधिकार की समुदाय पातनिका हुई ।

आगे द्रव्य और भाव आस्रव का स्वरूप कहते हैं --

[मिच्छत्तं अविरमणं कसायजोगा य सण्णसण्णा दु] यहाँ 'सण्णसण्णा' इसमें प्राकृत व्याकरण के अनुसार अकार का लोप हो गया है । मिथ्यात्व, अविरति, कषाय और योगरूप बंध के कारण ये भाव और द्रव्य के भेद से दो प्रकार के होते है । उनमें से भाव-प्रत्यय चेतन-स्वरूप व द्रव्य-प्रत्यय जड़-स्वरूप हैं, अथवा आहार, भय, मैथुन और परिग्रह ये चार संज्ञायें है । और, इहलोक की आकांक्षा, परलोक की आकांक्षा तथा कुधर्म की आकांक्षा-रूप तीन असंज्ञायें है अर्थात ईषत् संज्ञायें है । ये कैसी है कि ? [बहुविहभेया जीवे] आधारभूत जीव में वे संज्ञायें उत्तर-भेद से अनेक प्रकार की होती हैं । [तस्सेव अणण्णपरिणामा] जो कि अशुद्ध-निश्चयनय की अपेक्षा से उस जीव के परिणाम-स्वरूप उससे अभिन्न होते हैं । [णाणावरणादीयस्स ते दु कम्मस्स कारणं होंति] उदय में आये हुए जो पूर्वोक्त मिथ्यात्वादि द्रव्य-प्रत्यय हैं, वे निश्चय-चारित्र के साथ में अविनाभाव रखने वाले अर्थात् उसके बिना नहीं होने वाले वीतराग-सम्यग्दर्शन के अभाव में शुद्धात्मीक-स्वरूप से च्युत होने वाले जीवों के ज्ञानावरणादि आठ प्रकार द्रव्य-क्रर्मास्रव के कारण होते हैं । [तेसिं पि होदि जीवो य रागदोसादिभावकरो] और इन द्रव्य-प्रत्ययों का भी कारण, राग-द्वेषादि भावों का करने वाला तद्रूप परिणत रहने वाला संसारी-जीव होता है । 
भावार्थ यह है कि पूर्व में बाँधे हुए द्रव्य-कर्मों का उदय होने पर जब यह जीव अपने शुद्धात्म-स्वरूप की भावना को छोड़कर रागादिरूप में परिणमन करता है, तब इसके नवीन-द्रव्य-कर्मों का बंध होता है । किन्तु केवल द्रव्य-प्रत्ययों के उदयमात्र से बन्ध नहीं होता । क्योंकि यदि उदयमात्र से ही बंध होने लगे तो संसार बना ही रहेगा-कभी उसका अन्त नहीं हो सकता, क्योंकि संसारी जीवों के कर्मों का उदय सदा ही बना रहता है । इस पर शिष्य शंका करता है कि कर्मोदय तो बंध का कारण नहीं ठहरा ? आचार्य समाधान करते हैं कि यह बात नहीं है क्योंकि निर्विकल्प-समाधि से भ्रष्ट होने वाले जीवों के कर्म का उदय मोह सहित ही होता है, जो कि व्यवहार से कर्म-बंध का निमित्त होता है, किन्तु निश्चयनय से तो अशुद्ध-उपादान है कारण जिसका ऐसा जीव का अपना रागादि-अज्ञान भाव ही कर्म-बंध का कारण है ॥१७१-१७२॥