[ववहारस्य दरीसणं] व्यवहारनय का स्वरूप दिखाया है । किसके द्वारा व्यवहार दिखाया गया है ? [उवएसो वण्णिदो जिणवरेहिं] जिनेन्द्र भगवन्तों द्वारा उपदेशवर्णन किया गया है, कथन किया गया है । किसप्रकार का उपदेश वर्णन किया है ? [जीवा एदे सव्वे अज्झवसाणादओ भावा] ये सब अध्यवसानादि भाव या परिणाम जीवरूप कहे गये है ।
	अब विशेष कहते हैं- यद्यपि यह व्यवहार-नय बाह्य-द्रव्यों के अवलम्बन वाला होने से अभूतार्थ है तथापि रागादि बाह्य-द्रव्यों के अवलम्बन से रहित, विशुद्ध ज्ञान-दर्शन-स्वभाव स्वालम्बन सहित ऐसे परमार्थ का प्रतिपादक होने से उसका दिखाया जाना उचित है । यदि व्यवहार-नय नहीं होता तब तो शुद्ध निश्चय-नय से त्रस स्थावर जीव नहीं है ऐसा मानकर उनका नि:शङ्क होकर लोग मर्दन करते । इससे पुण्य रूप (व्यवहार) धर्म का अभाव होता, यह एक दूषण है । उसीप्रकार शुद्ध-निश्चय-नय से तो जीव राग-द्वेष-मोह-रहित पहले से ही हैं, इसलिए मुक्त ही हैं ऐसा मानकर फिर मोक्ष के लिए कोई भी अनुष्ठान नहीं करता । इससे मोक्ष का अभाव होता, यह दूसरा दूषण है । इसलिए व्यवहार-नय का व्याख्यान करना उचित है, ऐसा अभिप्राय है ॥४६॥