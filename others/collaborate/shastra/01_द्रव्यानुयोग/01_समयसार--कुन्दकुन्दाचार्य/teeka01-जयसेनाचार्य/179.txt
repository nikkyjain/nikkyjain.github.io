जब कि यथाख्यात-चारित्र होने से पहले, यदि ज्ञानी के बन्ध होता ही है तो ऐसी दशा में ज्ञानी आस्रव से रहित कैसे होता है, सो बताते हैं --
[दंसणणाणचरित्तं जं परिणमदे जहण्णभावेण] ज्ञानी-विरागी-जीव इच्छापूर्वक-चलाकर किसी भी वस्तु के प्रति रागादि-रूप-विकल्प को अमुक वस्तु मेरी है इत्यादि रूप विचार को कभी नहीं करता, इसलिए बुद्धि-पूर्वक रागादि नहीं होने से वह निरास्रव ही होता है, किन्तु जब तक उस ज्ञानी-जीव को भी परम-समाधि का अनुष्ठान नहीं हो पाता तब तक वह भी शुद्धात्मा को देखने में, जानने में और वहाँ स्थिर रहने में असमर्थ होता है, अत: तब तक उसका दर्शन, ज्ञान और चारित्र भी जघन्य भाव को -- अबुद्धिपूर्वक-कषायभाव को व्यक्त रागभाव को लिए हुए होता है -- परिणमन करता हुआ रहता है । [णाणी तेण दु बज्झदि पोग्गलकम्मेण विविहेण] इस कारण से वह भेद-ज्ञानी-जीव भी परम्परा से मुक्ति में कारण-रुप होने वाले ऐसे तीर्थंकर-नाम-कर्मादिरूप पुद्गल-प्रकृतिमय नाना प्रकार के पुण्य-कर्म से अपने-अपने गुणस्थान के अनुसार बँधता ही रहता है । ऐसा समझकर प्रत्येक मुमुक्ष को चाहिए कि वह किसी भी प्रकार की बढ़ाई, पूजा, प्रतिष्ठा का लाभ तथा भोगों की आकांक्षारूप निदानबंधादि-विभाव-परिणामों को त्याग कर साथ-साथ निर्विकल्प-समाधि में स्थित होकर तब तक शुद्धात्मा के स्वरूप को देखता, मानता रहे, जानता रहे एवं उसमें लगा रहे जहाँ तक शुद्धात्मा के परिपूर्ण केवलज्ञानरूप-भाव का दर्शन, ज्ञान और आचरण प्राप्त न कर ले अर्थात् स्वयं केवलज्ञानरूप-अवस्था को न पा लेवे  बस यही इस कथन का तात्पर्य है ॥१७९॥
इस प्रकार ज्ञानी जीव के भावास्रव के निषेध की मुख्यता से तीन गाथाएं हुईं ।