आगे कहते हैं कि जो रागादिरूप अध्यवसान भाव हैं वे सभी दुर्ध्यानात्मक हैं अत: संसार में निष्प्रयोजन बंध के कारण बनते हैं उनमें से जो शरीर के संबंध को लेकर भोग के निमित्त बनते हैं उन सभी भावों को परमात्म-तत्त्व-वेदी जीव कभी नहीं चाहता है --
[बंधुवभोगणिमित्ते अज्झवसाणोदएसु णाणिस्स णेव उप्पज्जदे रागो] स्व-संवेदन ज्ञानी जीव के रागादि भावों के उदय रूप अध्यवसान बन्ध के निमित्त और भोग के निमित्त राग पैदा नहीं करता । वे अध्यवसान कैसे होते हैं? [संसारदेहविसएसु] कुछ तो संसार को लक्ष्य में लेकर बिना प्रयोजन ही बंध के करने वाले रहते हैं और कुछ वर्तमान शरीर को लक्ष्य में लेकर भोगों के निमित्त बनते हैं । 
यहाँ यह तात्पर्य है कि यह जीव भोगों के निमित्त तो बहुत कम पाप करता है किन्तु शालिमत्स्य के समान बिना ही प्रयोजन अपने दुर्विचार से घोर पाप करता है । जैनागम में अपध्यान का लक्षण ऐसा कहा गया है --
'﻿वधबन्धच्छेदादेर्द्वेषाद्रागाच्च परकलत्रादेः;;आध्यानमपध्यानं शासति जिनशासने विशदा: ॥र.क.श्रा.७८॥'
किसी भी प्रकार के बैर के कारण या अपने विषय साधने के राग के वश हो कर दूसरों के स्त्री-पुत्रादिक का बांधना, मार डालना या नाक आदि छेद डालना आदि का चिन्तन करना उसको जिनशासन में प्रवीण लोगों ने अपध्यान कहा है । इससे यह जीव घोर कर्म बन्ध करता है, जैसा कि लिखा है --
संकल्प कल्पतरु संश्रयणात् त्वदीयं, चेतो निमज्जति मनोरथसागरेsस्मिन्;;तत्रार्थतस्तव चकास्ति न किंचनापि, पक्ष: परं भवसि कल्मषसंश्रयस्य ॥
संसार की मोहमाया में फंसे हुए प्राणी को लक्ष्य में लेकर आचार्य महाराज कहते हैं कि हे भाई ! अनेक प्रकार के संकल्प-विकल्प में फंसकर जो तेरा मन नाना प्रकार की इच्छाएं करता रहता है, उससे तेरा प्रयोजन तो कोई सिद्ध होता नहीं मात्र पाप का संचय होता रहता है ।
दौर्विध्य-दग्ध-मनसोsन्तरुपात्तभुक्ते, शिचतं यथाल्लसति ते स्फुरितान्तरङ्गम्;;धाम्नि रुफुरेद्यदि तथा परमात्मसंज्ञे, कौतुस्तुती तव भवेद्विफला प्रसूति: ॥
हे भाई ! दुर्भाग्य से खाने-पीने आदि के विषय में लालायित होकर जैसा तेरा मन दौड़-धूप मचाता फिरता है, वैसा ही यदि परमात्मा स्मरण में लग जाये तो फिर सारे झंझट दूर हो जावें । इसी प्रकार आचारशास्त्र में भी लिखा है --
कंखदि-कलुसिद-भूदो, दु कामभोगेहिं मुच्छिदो संतो;;ण य भुंजंतो भोगे बंधदि भावेण कम्माणि ॥
इन दुष्ट काम भोगों की वासनाओं में फंसा हुआ मनुष्य का मलीन मन नाना प्रकार की इच्छायें करता है, उससे भोगों को न भोगता हुआ भी अपने उस दुर्भाव के द्वारा कर्म-बंध करता ही रहता है, ऐसा जानकर अपध्यान को त्यागकर शुद्धात्मा के स्वरूप में लगे रहना चाहिए ॥२१४॥