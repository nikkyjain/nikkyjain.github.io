[तं एयत्तविहत्त] उस पूर्वोक्त एकत्व-विभक्त शुद्धात्मा का जो कि अभेद-रत्नत्रय के साथ एकमेक होकर रहता है एवं मिथ्यात्व तथा रागादि से रहित है ऐसे उस परमात्मा के स्वरूप को [दाएहं] दिखलाता हूँ [अप्पणो सविहवेण] अपने आपकी बुद्धि के वैभव से अर्थात् आगम, तर्क और परम-गुरुओं के उपदेश के साथ होने वाले स्व-संवेदन-प्रत्यक्ष के द्वारा । [जदि दाएज्ज] यदि बतला सकूँ तो [पमाणं] अपने स्व-संवेदन-ज्ञान के द्वारा तौलकर हे भव्यों ! आप लोग उसे स्वीकार करना । [चुक्केज्ज] यदि चूक जाऊँ तो [छलं ण घेत्तव्वं] दुर्जन के समान उलटा अभिप्राय नहीं ग्रहण कर लेना ॥५॥