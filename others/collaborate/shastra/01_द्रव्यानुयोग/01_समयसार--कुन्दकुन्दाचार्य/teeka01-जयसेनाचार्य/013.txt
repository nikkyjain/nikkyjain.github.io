[ववहारो] व्यवहारनय [अभूदत्थो] अभूतार्थ अर्थात् असत्यार्थ है [भूदत्थो देसिदो दु सुद्धणओ] किन्तु शुद्धनिश्चयनय भूतार्थ अर्थात सत्यार्थ कहा गया है । इन दोनों नयों में किसका आश्रय लेकर सम्यग्दृष्टि होता है ? इसका समाधान करते हैं कि [भूदत्यं] भूतार्थ सत्यार्थ-रूप जो निश्चय-नय है उसका [अस्सिदो] आश्रय लेकर उसमें पूर्णरूप से स्थिर होकर [सम्मादिट्ठी हवदि जीवो] यह जीव सम्यग्दृष्टि होता है इस प्रकार टीकाकार (अमृतचंद्राचार्य) का एक व्याख्यान है । अब दूसरा व्याख्यान करते हैं । 
[ववहारो अभूदत्थो भूदत्थो देसिदो] व्यवहारनय अभूतार्थ भी है और भूतार्थ भी है, ऐसे दो प्रकार का कहा गया है । केवल व्यवहारनय ही दो प्रकार का नहीं है किन्तु [सुद्धणओ] निश्चयनय भी शुद्ध-निश्चयनय और अशुद्ध-निश्चयनय के भेद से दो प्रकार है, ऐसा गाथा में आये हुए 'दु' शब्द से प्रकट होता  ।
यहाँ यह तात्पर्य है कि जैसे कोई ग्रामीण पुरुष तो कीचड़ सहित तालाब आदि का जल पी लेता है किन्तु नागरिक विवेकी पुरुष तो उसमें कतल-फल / निर्मली डालकर उसे निर्मल बनाकर पीता है उसी प्रकार स्व-संवेदन-ज्ञानरूप भेद-भावना से रहित जो मनुष्य है वह तो मिथ्यात्व और रागादिरूप विभावपरिणाम सहित ही आत्मा का अनुभव करता है, किन्तु जो सम्यग्दृष्टि मनुष्य होता है वह तो अभेद-रत्नत्रय लक्षण निर्विकल्प-समाधि के बल से कतक स्थानीय निश्चयनय का आश्रय लेकर शुद्ध-आत्मा का अनुभव करता है ।