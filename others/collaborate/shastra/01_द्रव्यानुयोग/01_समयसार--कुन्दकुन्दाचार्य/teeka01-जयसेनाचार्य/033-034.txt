[इणमण्णं जीवादो देहं पोग्गलमयं थुणित्तु मुणी] जीव से भिन्न इस पुद्गल-मय देह का स्तवन करके मुनि [मण्णदि हु संथुदो वंदिदो मए केवली भयवं] व्यवहार से ऐसा मानता है कि मैंने केवली भगवान् की स्तुति और वंदना कर ली । तात्पर्य यह है कि जैसे चाँदी के साथ मिले हुए स्वर्ण को व्यवहार से सफेद सोना कहते हैं, पर वास्तव में सोना सफेद नहीं होता । उसी प्रकार अमुक केवली भगवान् श्वेत, लाल, या कमल के रंग वाले हैं इत्यादि रूप से उनके देह का स्तवन करने पर व्यवहार से उनकी आत्मा का स्तवन हो जाता है, किन्तु निश्चय से नहीं ॥३३॥

आगे इसी को दृढ़ करते हैं कि निश्चयनय से शरीर का स्तवन करने पर केवली भगवान् का स्तवन नहीं होता ---

[तं णिच्छये ण जुज्जदि] पूर्वोक्त प्रकार से देह का स्तवन करने पर जो केवली का स्तवन है वह निश्चय-नय को मान्य नहीं है, क्योंकि [ण सरीरगुणा हि होंति केवलिणो] शरीर के गुण जो शुक्ल, कृष्णादि हैं वे केवली के अपने-गुण नहीं हो सकते । तब केवली का स्तवन कैसा होता है ? [केवलिगुणो थुणदि जो सो तच्चं केवलिं थुणदि] जो जीव केवली के अनंत-ज्ञानादिक गुणों का वर्णन करता है वही वास्तव में केवली भगवान् का स्तवन करने वाला होता है । 
भावार्थ यह है कि जैसे शुक्ल-वर्ण वाली चांदी के कथन से स्वर्ण का कथन नहीं बन सकता; वैसे ही केवली के शरीर में होने वाले शुक्लादि वर्णों के स्तवन को चिदानंद एक स्वभाव वाले केवली भगवान् का स्तवन निश्चय से नहीं माना जा सकता ॥३४॥

आगे आत्मा शरीर का धारक होने पर भी शरीर मात्र के स्तवन करने से आत्मा का स्तवन निश्चय-नय से नहीं माना जा सकता । इसी को स्पष्ट करने के लिए दृष्टांत देते हैं --