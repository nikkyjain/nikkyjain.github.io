[जह अणज्जो] जैसे कि अनार्य पुरुष को [अणज्जभासं विणा] अनार्य-भाषा या म्लेच्छभाषा में बोले बिना [गाहेदुं णवि सक्कम्] अर्थ ग्रहण नहीं कराया जा सकता । यह तो दृष्टांत हुआ, अब दार्ष्टांत पर आते हैं । [तह ववहारेण विणा] उसी प्रकार व्यवहारनय के बिना [परमत्थुवदेसणमसक्कं] परमार्थ का उपदेश नहीं किया जा सकता । 
यहाँ यह अभिप्राय है कि कोई ब्राह्मण अथवा यति म्लेच्छों की बस्ती में चला गया, वहाँ किसी म्लेच्छ ने जब उन्हें नमस्कार किया तब उस ब्राह्मण या यति ने उसे 'स्वस्ति' इस प्रकार आशीर्वाद दिया तो 'स्वस्ति' का अर्थ जो 'नहीं नष्ट होना है' उसको नहीं जानने के कारण वह मेंढे के समान इधर-उधर देखता है कि ये क्या कह रहे हैं । उसी प्रकार यह अज्ञानी प्राणी 'आत्मा' इस प्रकार कहने पर आत्मा शब्द का क्या अर्थ है, इसको न जानता हुआ भ्रम में पड़कर इधर-उधर देखने लगता है कि ये क्या कह रहे हैं ? किन्तु जब किसी निश्चय और व्यवहार इन दोनों के अर्थ को जानने वाले पुरुष से सम्यग्दर्शन, ज्ञान और चारित्र यह जीव शब्द का अर्थ है ऐसा समझाया जाने पर वह सन्तुष्ट होकर समझ जाता है ॥८॥
इस प्रकार दो गाथाओं द्वारा भेद-अभेद रत्नत्रय के व्याख्यान की मुख्यता से दूसरा स्थल पूर्ण हआ ।  