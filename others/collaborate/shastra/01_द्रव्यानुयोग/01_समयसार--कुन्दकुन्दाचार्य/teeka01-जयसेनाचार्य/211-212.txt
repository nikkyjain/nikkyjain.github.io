आगे कहते हैं कि सम्यग्दृष्टि जीव रागी नहीं होता है :-
[परमाणुमित्तयं पि हु रागादीणं तु विज्जदे जस्स] जिसके हृदय में रागादि-विकारी-भावों का स्पष्टरूप से जरा-सा लेश भी यदि विद्यमान है; [ण वि सो जाणदि अप्पाणयं तु सव्वागमधरो वि] तो वह परमात्म-तत्त्व को नहीं जानने वाला होने से द्वादशांगमय सम्पूर्ण-शास्त्रों का पारगामी होकर भी शुद्ध-बुद्धरूप-एकस्वभाव-वाले-आत्मा को नहीं जानता-अनुभव नहीं करता है ।
अत: [अप्पाणमयाणंतो अणप्पयं चावि सो अयाणंतो] स्व-संवेदन-ज्ञान के बल से सहजानन्दरूप-एक-स्वभाववाले शुद्धात्मा को नहीं जानता हुआ तथा भावना नहीं करता हुआ वह शुद्धात्मा से भिन्न जो रागादिरूप अनात्मा को भी नहीं जानता हुआ, [कह होदि सम्मदिट्ठी जीवाजीवे अयाणंतो] जब जीव और अजीव के स्वरूप को नहीं जानता है तो वह सम्यग्दृष्टि किस प्रकार हो सकता है ? 
इस पर यह शंका हो सकती है कि जब रागी सम्यग्दृष्टि नहीं हो सकता है तब क्या चतुर्थ व पञ्चम गुणस्थानवर्ती कुमार-अवस्था के तीर्थकर, भरत, सगरचक्री, रामचन्द्र व पाण्डवादि सम्यग्दृष्टि नहीं होने चाहिये ? क्योंकि उनके राग तो स्पष्ट ही होता है । इसका उत्तर आचार्य देते है कि यह बात नहीं है । मिथ्यादृष्टि की अपेक्षा से अल्प बन्ध होता है क्योंकि मिथ्यात्वादि ४३ प्रकृतियों का उनके बन्ध नहीं होता । इसलिए सराग-सम्यग्दृष्टि चतुर्थ-गुणस्थानवर्ती जीवों के अनन्तानुबंधी क्रोध, मान, माया, लोभ और मिथ्यात्व के उदय से होने वाली पाषाण रेखा के समान रागादिभावों का अभाव होता है तथा पञ्चम गुणस्थानवर्ती जीवों के अप्रत्याख्यानावरण क्रोध, मान, माया, लोभ के उदय से होने वाली भूमि रेखा के समान रागादिकों का अभाव होता है, यह बात पहले भी समझा चुके हैं । किन्तु इस ग्रन्थ में तो पञ्चम गुणस्थानवर्ती जीवों से ऊपर के गुणस्थानवर्ती वीतराग-सम्यग्दृष्टि जीवों को ही मुख्यता से ग्रहण किया है ।
सराग-सम्यग्दृष्टि को यहाँ पर गौण रखा गया है । जहाँ भी इस ग्रन्थ में सम्यग्दृष्टि का प्रसंग आवे वहाँ सर्व ठिकाने ऐसा समझना चाहिए ॥२११-२१२॥