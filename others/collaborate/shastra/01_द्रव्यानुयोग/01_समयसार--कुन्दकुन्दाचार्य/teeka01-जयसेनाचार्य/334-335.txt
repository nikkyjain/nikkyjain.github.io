स्वस्थ-भाव से च्युत होता हुआ आत्मा प्रकृति के निमित्त से अर्थात् कर्मोदय का निमित्त पाकर अपने विभाव-परिणामों से उत्पन्न भी होता है और नाश को प्राप्त होता है । प्रकृति भी इस चेतयिता के लिये जीव सम्बन्धी रागादि परिणामों का निमित्त पाकर ज्ञानावरणादि-रूप कर्म-पर्यायों के द्वारा उपजती है और नाश को प्राप्त होती है । इस प्रकार स्वस्थ-भाव से च्युत आत्मा का और कर्म-वर्गणायोग्य--पुद्गल-पिण्डरूप ज्ञानावरणादि-प्रकृति का भी पूर्वोक्त रीति से बंध होता है । उनका बन्ध कैसे होता है ? जैसा कि अन्योन्य-रूप से एक दूसरे में परस्पर-निमित्त-कारणरूप वालों का बन्ध होता है इस प्रकार रागादि-रूप अज्ञान-भाव से बन्ध होता है और उस बन्ध से संसार होता है । 
तात्पर्य यह है कि अपने स्वरूप से बन्ध नहीं होता है ॥३३४-३३५॥