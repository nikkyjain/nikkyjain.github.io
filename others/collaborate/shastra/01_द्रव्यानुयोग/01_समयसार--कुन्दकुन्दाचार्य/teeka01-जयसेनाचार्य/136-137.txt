ज्ञानी-जीव के ज्ञानमयी भाव ही होता है, अज्ञानमयी-भाव नहीं। वैसे ही अज्ञानी-जीव के अज्ञानमयी ही भाव होता है ज्ञानमयी नहीं, ऐसा आगे कहते हैं --
[णाणमया भावाओ णाणमओ चेव जायदे भावो जम्हा] क्योंकि निश्चय-रत्नत्रयात्मक-जीवपदार्थरूप-ज्ञानमयभाव से स्व-शुद्धात्मा की प्राप्ति है लक्षण जिसका, ऐसा मोक्ष-पर्यायरूप-ज्ञानमय भाव उत्पन्न होता है । [तम्हा णाणिस्स सव्वे भावा हु णाणमया] इसलिये स्व-संवेदन रूप भेद-ज्ञान वाले जीव के सभी भाव उस ज्ञान के द्वारा संपन्न हुए ज्ञानमय ही होते हैं । क्योंकि उपादान कारण के सदृश कार्य होता है -- यह महापुरुषों की मानी हुई बात है । देखो कि यव (जौ) के बोने पर बासमती चावल पैदा नहीं हो सकता, अपितु जौ के बोने से जौ ही पैदा होता है । इसी प्रकार [अण्णाणमया भावा अण्णाणो चेव जायदे भावो] अज्ञानमय राग-द्वेष विशिष्ट जीव से अज्ञानमय भाव ही उत्पन्न होता है । इसलिए [तम्हा भावा अण्णाणमया अणाणिस्स] शुद्धात्मा की उपलब्धि से रहित ऐसे अज्ञानी-मिथ्यादृष्टि-जीव के सभी भाव मिथ्यात्व या रागादिरूप-अज्ञानमय-परिणाम ही होते हैं ॥१३६-१३७॥
अब उपर्युक्त कथन को ही दृष्टान्त और दार्ष्टान्त द्वारा समझाते हैं --