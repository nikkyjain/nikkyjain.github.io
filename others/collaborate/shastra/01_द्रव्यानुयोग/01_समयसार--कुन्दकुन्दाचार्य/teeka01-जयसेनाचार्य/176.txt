आगे, ज्ञानी जीव के नवीन द्रव्यास्रव भी नहीं होता ऐसा दिखलाते हैं --
[पुढवीपिंडसमाणा पुव्वणिबद्धा दु पच्चया तस्स] उस वीतराग-सम्यग्दृष्टि-जीव के पूर्वकाल में निबद्ध मिथ्यात्वादि-द्रव्य-प्रत्यय रागादिभावों के जनक न होने से पृथ्वी-पिंड के समान अकार्यकारी होते हैं क्योंकि वे उसके नवीन-द्रव्यकर्म का बंध नहीं करते । अब जबकी वे नवीन द्रव्य-कर्म का बंध नहीं करते तो पृथ्वीपिंड के समान कैसे रहते हैं ? [कम्मसरीरेण दु ते बद्धा सव्वे वि णाणिस्स] निर्मल आत्मानुभूति / शुद्धात्मा के साथ तन्मयता ही है लक्षण जिसका, ऐसा भेदज्ञान जिसके है, उस ज्ञानी के सर्व ही कर्म शरीररूप से ही रहते हैं । रागद्वेषादि-भावों में जीव को परिणमन नहीं कराते हैं । यद्यपि उस ज्ञानी-जीव के द्रव्य-प्रत्यय मुट्ठी में रखे हुए विष-समान कार्मण-शरीर से सम्बद्ध रहते हैं, तो भी उदय का अभाव होने से फलदान-शक्ति के नहीं होने पर, वे सब उसको सुख या दुखरूपी विकारमयी बाधा को नहीं कर पाते है । इसी कारण से ज्ञानी जीव के नवीन कर्मों का आस्रव नहीं होता ॥१७६॥