[लोयस्स कुणदि विण्हू सुरणारयतिरियमाणुसे सत्ते] लोकों के मत में तो विष्णु -- देव, नारक, तिर्यच और मनुष्य नाम के जीवों को करता है । [समणाणं पि य अप्पा जदि कुव्वदि छव्विहे काऐ] उसी प्रकार श्रमणों के मत में आत्मा छह काय के जीवों को करता है । [लोयसमणाणमेयं सिद्धंतं जइ ण दीसदि विसेसो] इस पूर्वोक्त रीति से लोक और श्रमणों में सिद्धान्त के प्रति और आगम के प्रति फिर कोई भेद नहीं दिखता है । [लोयस्स कुणइ विण्हू समणाण वि अप्पओ कुणदि] क्योंकि लोगों के मत में तो कल्पित किया हुआ विष्णु नाम का पुरुष-विशेष करता है और श्रमणों के मत में आत्मा करता है, सो वहाँ करने वाले का नाम विष्णु है और श्रमणों के मन में उस करने वाले का नाम आत्मा है । नाम भेद है पर अर्थ में कोई भेद नहीं है । [एवं ण को वि मोक्खो दीसदि दोण्ह पि समणलोयाणं] इस प्रकार के कर्तृत्व में दोष क्या आता है ? कि फिर लोक और श्रमणों में मोक्ष होना नहीं ठहरता है । कब और कहाँ ? [णिच्चं कुव्वंताणं सदेवमणुयासुरे लोगे] निरंतर सब ही काल में कर्म करने वालों को देव, मनुष्य और असुर सहित लोक में मोक्ष नहीं ठहरता । 
भावार्थ यह है कि राग-द्वेष और मोह के रूप में परिणमन करने का नाम ही कर्त्तापन है राग-द्वेष और मोहरूप परिणमन होने पर शुद्ध-स्वभाव-आत्मतत्त्व का समीचीन-श्रद्धान, ज्ञान और आचरण-रूप जो निश्चय-रत्नत्रय तद्रूप जो मोक्ष-मार्ग उससे च्युत होता है तब वहाँ मोक्ष नहीं होता है । इस प्रकार पूर्व-पक्ष-रूप से तीन गाथायें हुई ॥३४४-३४६॥