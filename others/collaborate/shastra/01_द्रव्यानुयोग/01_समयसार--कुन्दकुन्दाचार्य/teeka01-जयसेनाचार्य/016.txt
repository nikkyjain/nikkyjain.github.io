[जो पस्स्दि अप्पाणं] जो शुद्धात्मा को जानता है, किस प्रकार ? [अबद्धपुट्ठं] जल में रहकर भी उससे अस्पृष्ट रहने वाले कमल-पत्र के समान द्रव्य-कर्म और नोकर्म से रहित [अणण्णयं] जैसे स्थास, कोश, कुशूल, और घटादि पर्यायों में मृत्तिका बना ही रहता है, वैसे ही नरनारकादि पर्यायों में द्रव्य-रूप से आत्मा ही बनी रहती है । [णियदं] निस्तरंग और उत्तरंग (ज्वार-भाटा) अवस्था में परिणमता हुआ समुद्र, समुद्र ही रहता है उसी प्रकार आत्मा सब अवस्थाओं में अवस्थित रहने वाला है, [अविसेसं] जैसे गुरुता, स्निग्धता और पीततादि धर्मों को स्वीकार किये हुए होकर भी स्वर्ण अभिन्न है, उसी प्रकार आत्मा ज्ञानदर्शनादि गुणों से अभिन्न है । [असंजुत्तं] जैसे जल वास्तविकता में उष्णता रहित होता है उसी प्रकार आत्मा रागादि विकल्प वाले भावकर्मों से भी रहित है । इस प्रकार जो आत्मा को जानता है [तं सुद्धणयं वियाणीहि] अभेदनय के द्वारा शुद्धनय का विषय होने से व शुद्धात्मा का साधक होने से और शुद्ध अभिप्राय में परिणत होने से उस पुरुष को ही शुद्धनय समझना चाहिये ।