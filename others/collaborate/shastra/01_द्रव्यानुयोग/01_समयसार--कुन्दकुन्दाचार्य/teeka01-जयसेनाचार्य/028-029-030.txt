[अण्णाणमोहिदमदी] अज्ञान से मोहित हो रहीं है / बिगड़ रही है बुद्धि जिसकी ऐसा जीव [मज्झमिणं भणदि पोग्गलं दव्वं] कहता है कि यह शरीरादि पुद्गल-द्रव्य मेरा है । कैसा है वह पुद्गल द्रव्य ? [बद्धमबद्धं च] बद्ध अर्थात् आत्मा से सम्बन्धित देह और अबद्ध देह से भिन्न पुत्र-कलत्रादि । [तहा जीवे बहुभावसंजुत्तो] उनमें यह संसारी जीव मिथ्यात्व-रागादिरूप विकारी भावों को लिये हुए है इसलिये उन देह-पुत्र-कलत्रादि पर-द्रव्य को मेरा है, इस प्रकार कहता है । यह पहला गाथा का अर्थ हुआ । 
आगे की गाथा में इसी अज्ञानी को समझाया जा रहा है कि हे दुरात्मन् ! [सव्वण्हुणाणदिट्ठो] सर्वज्ञ भगवान् के ज्ञान से देखा हुआ [जीवो] जीव नामा पदार्थ [उवओगलक्खणो णिच्चं] सब ही काल में मात्र ज्ञान और दर्शन उपयोग लक्षण वाला है फिर [कह सो पोग्गलदव्वीभूदो] वह पुद्गल-द्रव्य रूप कैसे हो सकता है ? कभी नहीं हो सकता [जं भणसि मज्झमिणं] जिससे कि तू पुद्गल-द्रव्य मेरा है -- ऐसा कहता है । इस प्रकार दूसरी गाथा पूर्ण हुई । 
[जदि सो पोग्गलदव्वीभूदो] यदि वह जीव पुद्गल-द्रव्य-रूप हो जाये तो [जीवत्तमागदं इदरं] शरीरादि पुद्गल-द्रव्य भी जीवपने को प्राप्त हो जाये [तो सक्को वत्तुं जे] तो तू फिर कह सकता है कि [मज्झमिणं पोग्गलं दव्वं] यह पुद्गल-द्रव्य मेरा है, किन्तु ऐसा होता नहीं । 

तात्पर्य यह है कि जैसे वर्षा-काल में लवण पिघलकर जलरूप हो जाता है और ग्रीष्म-काल में वही जल घन होकर लवण हो जाता है, वैसे ही कभी भी चेतनता को छोड़कर जीव यदि पुद्गल-द्रव्य रूप परिणत हो जाये और पुद्गल-द्रव्य अपने मूर्त्तपने को व अचेतन-पने को छोड़कर चेतन-रूप और अमूर्त्त बन जाये तो तेरा कहना सत्य हो सकता है, किन्तु हे दुरात्मन् ! ऐसा कभी होता नहीं, क्योंकि ऐसा मानने में प्रत्यक्ष-विरोध आता है । फलस्वरूप हम स्पष्ट देख रहे हैं कि जीव तो इस जड़-स्वरूप देह से भिन्न है जो की अमूर्त्त और शुद्ध-बुद्ध एक स्वभाव-वाला है । इस प्रकार देह और आत्मा में परस्पर भेद जानकर मोह के उदय से उत्पन्न होने वाले सभी प्रकार के विकल्प-जाल को छोड़कर निर्विकार-चैतन्य-मात्र निज-परमात्म-तत्त्व में भावना करनी चाहिए । इस प्रकार अप्रतिबुद्ध अज्ञानी को संबोधन के लिए पांचवें स्थल में तीन गाथाएं पूर्ण हुईं ॥२८-३०॥

आगे पूर्व-पक्ष (जीव व शरीर को एक मानने) के परिहार-रूप में आठ गाथाएं कही जाती हैं । वहां पहली गाथा में पूर्व-पक्ष का कथन है, फिर चार गाथाओं में निश्चय और व्यवहार के समर्थन रूप में उसका परिहार है तथा तीन गाथाओं में निश्चय-स्तुति रूप से पूर्व-पक्ष का परिहार है, इस प्रकार छट्ठे स्थल की समुदाय पातनिका है ।