[जो मरदि जो य दुहिदो जायदि कम्मोदएण सो सव्वो] जो कोई मरता है अथवा दुखी होता है वह सब अपने कर्म के उदय से ही होता है अत: [तम्हा दु मारिदो दे दुहाविदो चेदि ण हु मिच्छा] इसलिये मैंने अमुक को मार दिया या अमुक को दुखी कर दिया यह तेरा विचार है, सो हे आत्मन् ! क्या झूँठा नहीं है ? अपितु झूँठा ही है । तथा [जो ण मरदि ण य दुहिदो सोवि य कम्मोदएण खलु जीवो] जो नहीं मरता है या दुखी नहीं होता है वह भी अपने कर्मोदय के द्वारा ही होता है ऐसा स्पष्ट है । [तम्हा ण मारिदो णो दुहाविदो चेदि ण हु मिच्छा] इसलिये मैंने उसे नहीं मरने दिया अथवा मैंने उसे दुखी नहीं होने दिया इस प्रकार का विचार हे आत्मन् ! क्या झूँठा नहीं है ? अपितु यह झूँठा ही है प्रत्युत इस अपध्यान के द्वारा तू अपने स्वस्थ-भाव से च्युत होकर कर्म-बन्ध ही करेगा -- यही इसका तात्पर्य है ॥२६९-२७०॥