[सगपरिणामं अणेयविहं] क्षयोपशम-भाव के कारण होने वाले संकल्प-विकल्प रूप अपने परिणाम, जिसको आत्मा ने स्वयं उपादान-रूप होकर किया है और जो अनेक प्रकार हैं उनको [णाणी जाणंतो वि हु] अपने परमात्म-स्वरूप विशेष-भेदज्ञान के बल से स्पष्ट जानता हुआ भी वह निर्विकार-स्वसंवेदन-ज्ञानी जीव [ण वि परिणमदि ण गिण्हदि उप्पज्जदि ण परदव्वपज्जाए] उन पूर्वोक्त अपने परिणामों के निमित्त-भूत उदय में आये हुए पुद्गल कर्म की पर्याय-रूप में जैसे मिट्टी कलश-रूप में परिणमन करती है वैसे शुद्ध-निश्चयनय से न तो परिणमन ही करता है और न तन्मयता के साथ उसे ग्रहण ही करता है और न उस रूप से उत्पन्न ही होता है । क्योंकि मिट्टी ओर कलश में परस्पर जिस प्रकार उपादान और उपादेय भाव है, उसी प्रकार पुद्गल-कर्म के साथ आत्मा का उपादान-उपादेय भाव नहीं है । इसलिये अपने क्षायोपशमिक परिणाम के निमित्त से उदय में आये हुए कर्म को जानते हुए जीव का भी उस कर्म के साथ निश्चय से कर्ता-कर्म भाव नहीं है ।