[अज्झवसिदेण बंधो सत्ते मारेहिं मा व मारेहिं] किसी जीव को मारो या न मारो परन्तु जहाँ किसी को मारने का विकल्प हुआ कि उस विकल्प परिणाम से हिंसा होकर कर्मों का बंध होता ही है । [एसो बंधसमासो जीवाणं णिच्छयणयस्स] जीवों के लिए निश्चय-नय से यही प्रत्यक्ष बंध-तत्त्व का संक्षेप है और इससे विपरीत उपाधि रहित चिदानन्द-मयी एक लक्षण को रखने वाली विकल्प रहित समाधि से मोक्ष होता है । यह मोक्ष तत्व का संक्षेप कथन है ।
इसी प्रकार मैं दूसरे जीवों को जीवन-दान देना, मार डालना एवं सुख-दुख देना आदि कर सकता हूँ यह सब अध्यवसान है, विचार है वही बंध का कारण है किसी के प्राणों का अपहरण करने रूप आदि चेष्ठा हो, भले ही मत हो, ऐसा जानकर रागादि दुर्भाव-रूप अपध्यान का त्याग करना चाहिये ॥२७४॥