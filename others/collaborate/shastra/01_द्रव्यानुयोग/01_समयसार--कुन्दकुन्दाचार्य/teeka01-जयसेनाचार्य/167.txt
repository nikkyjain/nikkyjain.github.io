जबकि कर्म स्वयं बंध का हेतु है फिर वह मोक्ष का कारण कैसे हो सकता है ऐसा आगे बताते हैं --
[सो सव्वणाणदरिसी कम्मरएण णियेणावच्छण्णो] वह आत्मा शुद्ध-निश्चयनय से समस्त पदार्थों के देखने-जाननेरूप दर्शन और ज्ञानस्वभाव वाला है फिर भी अपने किये हुए कर्मरूपी मैल से ढंका हुआ है । [संसारसमावण्णो ण विजाणदि सव्वदो सव्वं] संसार-सम्पन्न है -- रागी-द्वेषी हो रहा है, अत: संसार में उलझा हुआ है इसलिए सर्व-वस्तुओं को सब प्रकार से नहीं जान रहा है । इसलिए यह मानना पड़ता है कि कर्म स्वयं ही जीव के लिए बंध-स्वरूप है इससे यह कर्म मोक्ष का कारण कैसे हो सकता है ? और जब मोक्ष का कारण नहीं हो सकता तो फिर वह कर्म चाहे पापरूप हो या पुण्यरूप सारा का सारा बंध का ही कारण समझना चाहिए । इस प्रकार जैसे पाप बंध का कारण है वैसे पुण्य भी बंध का कारण है इस प्रकार का कथन गाथा में हुआ ॥१६७॥