आगे कहते हैं कि ज्ञानी वर्तमान व भविष्य के भोगों की इच्छा नहीं करता है --
[उप्पण्णोदय भोगो वियोगबुद्धीए तस्स सो णिच्चं] उत्पन्न हुए कर्मोदय के भोगने में स्व-संवेदन ज्ञानी जीव सदा ही वियोगबुद्धि एवं हेयबुद्धि वाला होता है । [कंखामणागदस्स य उदयस्स ण कुव्वदे णाणी] वही ज्ञानी आगामी काल में उदय में आनेवाले निदानबंध स्वरूप भविष्यकालीन भोगों का उदय, उसकी वांछा कैसे कर सकता है ? अर्थात् नहीं करता । इसका स्पष्ट विवेचन यह है कि भोग, उपभोग आदि चेतन और अचेतनात्मक जितने भी द्रव्य हैं उन सबके विषय में निरालंबन रूप आत्मा के जो परिणाम हैं उसी का नाम स्व-संवेदन ज्ञान गुण है । इस स्व-संवेदन ज्ञान गुण के आलम्बन से जो पुरुष ख्याति, पूजा, लाभ व भोगों की इच्छारूप निदानबंध आदि विभाव परिणाम से रहित होता हुआ तीन-लोक और तीन-काल में भी अपने मन, वचन, काय तथा कृत, कारित और अनुमोदन द्वारा विषयों के सुख में आनन्द की वासना से वासित होने वाले चित्त का त्याग कर अर्थात् विषय-सुख की अभिलाषा से रहित चित्तवाला होकर शुद्ध-आत्मा की भावना से उत्पन्न हुए वीतराग-परमानन्द सु:ख के द्वारा वासित अर्थात् रंजित व मूर्छित रूप में परिणत अर्थात उसी रूप अपने मन को संतृप्त, व तल्लीन बनाकर रहता है, वही जीव शुद्ध-आत्मा की संवित्ति है लक्षण जिसका तथा जिसमें मतिज्ञान, श्रुतज्ञान, अवधिज्ञान, मन:पर्ययज्ञान और केवलज्ञान का भेद नहीं है, परमार्थ नाम से कहा जाने योग्य है, मोक्ष का साक्षात् कारण है तथा जो परमागम की भाषा में वीतराग धर्म-ध्यान तथा शुक्ल-ध्यान स्वरूप कहा जाता है और अपने ही द्वारा संवेदन करने योग्य शुद्ध-आत्मा का स्थान है ऐसे ज्ञान को परम समरसी-भाव के द्वारा अनुभव करता है । दूसरा जीव उसका अनुभव नहीं कर सकता है एवं वह जैसे परमात्म-पद का अनुभव करता है उसी प्रकार परमात्म-स्वरूप मोक्ष को प्राप्त करता है । क्योंकि उपादान कारण के समान ही कार्य हुआ करता है ऐसा नियम है । इस उपर्युक्त स्व-संवेदन ज्ञान-गुण के बिना मत्यादि पाँच ज्ञानों के विकल्प से रहित अखण्ड परमात्मपद को कभी प्राप्त नहीं होता । इस प्रकार संक्षेप से व्याख्यान करने की मुख्यता से आठ गाथाओं का वर्णन हुआ ॥२२८॥