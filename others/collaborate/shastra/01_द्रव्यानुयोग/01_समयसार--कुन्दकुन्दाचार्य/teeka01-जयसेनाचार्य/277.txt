अब इसके आगे परिणामों की मुख्यता से इन्हीं दो गाथाओं का तेरह गाथाओं से विशेष वर्णन करते हैं है उसमें पहले यह बताते हैं कि बाह्य वस्तु तो रागादि परिणामों के लिए कारण होती है तथा रागादिक-रूप परिणाम बंध का कारण होते हैं --
[वत्थुं पडुच्च जं पुण अज्झवसाणं तु होदि जीवाणं] जीवों के रागादिरूप से प्रसिद्ध होने वाला विकारी भाव इन पंचेन्द्रियों के विषय-भूत चेतन और अचेतनात्मक बाह्य वस्तुओं के आश्रय से होता है । [ण य वत्थुदो दु बंधो] फिर भी वह वस्तु बंध का कारण नहीं होती । फिर बंध का कारण क्या है ? कि [अज्झवसाणेण बंधोत्थि] बंध तो श्री वीतराग परमात्म-तत्त्व से भिन्नता रखने वाला रागादि-रूप अध्यवसान-भाव / विकारी परिणाम से होता है । 
वस्तु से बंध क्यों नहीं होता है ? ऐसा कहो तो उसका समाधान यह है कि वस्तु के साथ में बंध का अन्वय-व्यतिरेक पूरी प्रकार नहीं बैठता, उसमें व्यभिचार आता है । क्योंकि जहाँ बाह्य वस्तु हो वहाँ बंध भी अवश्य हो इस प्रकार तो अन्वय और जहाँ बाह्य वस्तु न रहे वहाँ बंध भी न होवे इस प्रकार का व्यतिरेक भी नहीं पाया जाता ।
इस पर शंका होती है कि फिर बाह्य वस्तु के त्याग की आवश्यकता ही क्या रह जाती है ? तो इसका उत्तर यह है कि रागादिरूप-अध्यवसान-भाव को न होते देने के लिए बाह्य वस्तु के त्याग की आवश्यकता है क्योंकि पंचेंद्रियों की विषय-भूत बाह्य वस्तु के होने पर ही अज्ञान भाव के कारण रागादि-रूप अध्यवसान भाव होते हैं जिस अध्यवसान भाव से नूतन कर्म-बंध होता है । इस प्रकार परम्परा से बाह्य वस्तु भी कर्म-बंध का कारण होती है किन्तु साक्षात् बाह्य वस्तु ही बंध का कारण होती हो ऐसा नहीं है, अपितु ऐसा साक्षात सम्बन्ध तो अध्यवसान के ही साथ में है इसलिये निश्चय से बंध का कारण अध्यवसान भाव को ही माना जाता है ॥२७७॥