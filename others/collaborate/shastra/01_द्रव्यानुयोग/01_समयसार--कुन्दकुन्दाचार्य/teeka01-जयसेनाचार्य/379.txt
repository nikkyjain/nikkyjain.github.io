[अण्णदविएण अण्णदवियस्स णो कीरए गुणुप्पाओ] बहिरंग निमित्त जो कुंभकार आदि अन्य-द्रव्य हैं उनके द्वारा उपादान-रूप जो मिट्टी आदि अन्य द्रव्य हैं, उसके चेतन का अचेतन-रूप से और अचेतन का चेतन-रूप से इस प्रकार चेतन या अचेतन गुण का घात अर्थात् विनाश नहीं किया जा सकता । [तम्हा दु सव्वदव्वा उप्पज्जंते सहावेण] इसलिये मिट्टी आदिक सब द्रव्य जो घटादि के रूप में उपजते हैं वे सब मृत्तिकादि-रूप अपने-अपने उपादान-कारण के रूप में उपजते हैं बहिरंग निमित्त कारण कुंभकारादि के रूप में नहीं उपजते क्योंकि उपादान-कारण के सदृश ही कार्य होता है -- ऐसा अटल नियम है । इस कथन से यह बात सिद्ध हुई कि यद्यपि अज्ञानी जीव के जो रागादि उत्पन्न होते हैं वे सब बहिरंग में निमित्त-भूत पंचेन्द्रिय के विषय रूप जो शब्दादि हैं उन्हीं के द्वारा उपजते हैं फिर भी वे (रागादि) शब्दादि-रूप अचेतन नहीं होते किन्तु चेतनतामय जीव-स्वरूप होते हैं ।
इस प्रकार कोई नया शिष्य अपने चित्त में ठहरे हुए राग-द्वेषादि भावों को तो जानता नहीं है किन्तु उन रागादिकों में निमित्त पड़ने वाले बहिरंग-भूत शब्दादि विषयों का घात करने की चेष्ठा करता है (क्योंकि वह मानता है कि इन शब्दादिकों ने ही मेरे रागादि पैदा किया है अत: इनको नष्ट कर दूं ऐसा सोचता है) क्योंकि उसके, निर्विकल्प समाधि ही है लक्षण जिसका ऐसा, जो भेद-ज्ञान है उसका अभाव है । उस शिष्य को संबोधन करने के लिए ही आचार्य देव ने इससे पूर्व वाली ६ गाथाओं के साथ-साथ यह सातवीं गाथा कही है ॥३७९॥