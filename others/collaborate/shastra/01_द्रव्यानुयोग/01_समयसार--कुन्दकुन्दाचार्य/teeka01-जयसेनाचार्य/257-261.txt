जैसे वही पूर्वोक्त पुरुष शरीर से सर्व तैलादिरूप चिकने पदार्थ को सर्वथा दूर कर धूल भरे स्थान में भी अनेक हथियारों द्वारा व्यायाम / परिश्रम करता है । यह प्रथम गाथा हुई । वहाँ वह ताल, तमाल, तम्बाकू, केलां, बाँस का बीड़ा आदि वृक्षों को छेदता है भेदता है, उनमें होने वाले सचित्त और अचित्त पदार्थों को बिगाड़ता है । यह दूसरी गाथा का अर्थ हुआ । वैशाख आदि साधनों के द्वारा उपघात करते रहने वाले उस पुरुष के जो धूल नहीं चिपकती सो क्यों ? इस प्रकार प्रश्न करने रूप में तीसरी गाथा हुई । उसका उत्तर यह है कि उस पुरुष के शरीर में तेल चुपड़ने रूप चिकनापन था उसी से धूलि चिपकती थी यह निश्चित बात है । उसी की अन्य शारीरिक चेष्टाओं से धूलि नहीं चिपकती थी अब उसके शरीर में वह तैलादि-जनित चिकनापन नहीं रहा इसलिये उसके धूलि नहीं चिपकती यह सब उत्तररूप गाथा का अभिप्राय हुआ । इस प्रकार चार गाथाओं में दृष्टान्त हुआ । अब दार्ष्टान्त कहते हैं कि [एवं सम्मादिट्ठी वट्टंतो बहुविहेसु जोगेसु] पूर्वोक्त दृष्टान्त के अनुसार सम्यग्दृष्टि अर्थात् विरत जीव भी विविध प्रकार के योगों में अर्थात् अनेक प्रकार के मन, वचन, और काय सम्बन्धी व्यायापारों में प्रवर्तमान होता हुआ भी [अकरंतो उवओगे रागादी] निर्मल आत्मा का समीचीन श्रद्धान, ज्ञान और चारित्र का सदभाव होने से रागादि के उपयोग स्वरूप विकारी परिणामों को नहीं करता है अत: [णेव बज्झदि रयेण] नूतन कर्मों से नहीं बंधता है । इस प्रकार तैलादिक की चिकनाहट न होने पर जैसे धूलि, नहीं चिपकने पाती वैसे ही वीतराग-सम्यग्दृष्टि जीव के रागादि-विकाररूप भाव न होने से बंध नहीं होता । इस प्रकार बंध के अभाव का कारण बताने के रूप में ये पाँच गाथायें आईं ।
जैसा यहाँ पातनिका में बताया था कि ज्ञानी-जीव का स्वामीपना अर्थात अधिकार तो एक शान्त-रस पर होता है किन्तु अध्यात्म के विषय में इस नाटक के प्रस्ताव में नवों रसों का स्वामीपना है -- ऐसा समझना चाहिये । इस प्रकार अज्ञानी के पाँच तथा ज्ञानी के पाँच मिलाकर दश गाथाओं में यह बन्ध अधिकार का पहला स्थल पूर्ण हुआ ॥२५७-२६१॥