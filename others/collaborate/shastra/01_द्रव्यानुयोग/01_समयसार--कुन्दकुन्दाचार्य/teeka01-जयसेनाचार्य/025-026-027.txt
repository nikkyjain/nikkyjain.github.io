[अहमेदं एदमहं] 'मैं हूँ सो यह है, यह है सो मैं हूँ' इस प्रकार अहंकार भाव [अहमेदस्सेव होमि मम एदं] यह मेरा है और मैं इसका हूँ, इस प्रकार ममकारभाव [अण्णं जं परदव्वं] इसी प्रकार देह से भिन्न जो परद्रव्य हैं [सच्चित्तचित्तमिस्सं वा] वे सचित्त, अचित्त और मिश्र तीन प्रकार हैं । उनमें गुहस्थ की अपेक्षा स्त्री आदि सचित्त, स्वर्णादि अचित्त, साभरण-स्त्री आदि मिश्र हैं । अथवा तपोधन की अपेक्षा छात्रादि सचित्त, पीछी, कमण्डल, पूस्तक आदि अचित्त, और उपकरण सहित छात्रादि मिश्र हैं । अथवा रागादि भाव-कर्म सचित्त, ज्ञानावरणादि द्रव्य-कर्म अचित्त, द्रव्य और भाव-कर्म रूप मिश्र हैं । अथवा विषय-कषाय रहित निविकल्प-समाधि में स्थित पुरुष की अपेक्षा सिद्धपरमेष्ठी का स्वरूप सचित्त, पुद्गल आदि पाँच द्रव्य अचित्त, और गुणस्थान, जीवसमास, मार्गणादि रूप परिणत जो संसारी जीव का स्वरूप, वह मिश्र है । इस प्रकार वर्तमान-काल की अपेक्षा गाथा समाप्त हुई । अब [आसि मम पुव्वमेदं] ये सब मेरे पहले थे, [अहमेदं चावि पुव्वकालह्मि] मैं भी इनका पहले था, [होहिदि पुणोवि मज्झं] ये सब आगे भी मेरे होंगे [अहमेदं चावि होस्सामि] और मैं भी आगे इनका होऊंगा । इस प्रकार भूत और भविष्यत् काल की अपेक्षा गाथा समाप्त हुई । [एवं तु] इस प्रकार [असंभूदं] असद्भूत तीन काल सम्बन्धी परद्रव्यों से संसर्ग लिए हुए मिथ्यारूप [आदवियप्पं] अपने आपके विचार को अर्थात अशुद्ध-निश्चयनय से होने वाले जीव के परिणाम को [करेदि] जो करता है, [संमूढो] वह मोह को लिये हुए अज्ञानी बहिरात्मा होता है । किन्तु [भूदत्थं] जो भूतार्थ निश्चयनय को [जाणंतो] जानता हुआ [ण करेदि दुतं] तीन काल में होने वाले उपर्युक्त पर-द्रव्य सम्बन्धी मिथ्या-विकल्प को नहीं करता हैं वह [असंमूढो] मोह-भाव रहित सम्यग्दृष्टि, अन्तरात्मा, ज्ञानी होता है अर्थात भेदाभेद-रत्नत्रय की भावना में निरत होता है ।

जैसे कि कोई भी भोला प्राणी कहे कि तीनों कालों में अग्नि ही ईंधन है और ईंधन ही अग्नि है, ऐसा एकांत अभेदरूप से कहता है वैसे ही देह-रागादि पर-द्रव्य ही इस समय मैं हूँ, पहले भी मैं परद्रव्य-रागादिरूप था और आगे भी परद्रव्य रागादिरूप होऊंगा, ऐसा कहता है वह अज्ञानी बहिरात्मा है, किन्तु ज्ञानी सम्यग्दृष्टि अन्तरात्मा जीव इससे विपरीत विचार वाला है ।

इस प्रकार ज्ञानी और अज्ञानी जीव का लक्षण जानकर निर्विकार स्वसंवेदन है लक्षण जिसका ऐसे भेद-ज्ञान में निमग्न होकर भावना करनी चाहिए । इसी बात को फिर दृढ़ करते हैं की जैसे कोई राजपुरुष भी राजा के शत्रुओं के साथ संसर्ग रखता है तो वह राजा का आराधक नहीं कहला सकता । उसी प्रकार परमात्मा की आराधना करने वाला पुरुष आत्मा के प्रतिपक्ष-भूत जो मिथ्यात्व व रागादिभाव हैं उन रूप परिणमन करने वाला होता है, तब वह परमात्मा का आराधक नहीं हो सकता, यह इसका निचोड़ है ॥२५-२७॥
इस प्रकार अप्रतिबुद्ध के लक्षण के कथन रूप में चतुर्थ स्थल में तीन गाथायें पूर्ण हुईं ।