आगे जब शिष्य ने प्रश्न किया कि आत्मा कर्मों से बद्ध है या नहीं है, और बद्ध है तो कौन से नय से है तथा अबद्ध है तो कौन से नय से है उसका उत्तर देते हुये आचार्य कहते हैं --
[जीवे कम्मं बद्धं पुट्ठं चेदि ववहारणयभणिदं] कर्म अधिकरणभूत जीव में नीर और क्षीर की तरह एकमेक होकर सम्बद्ध हैं, परस्पर मिले हुये हैं तथा योग मात्र के द्वारा आत्मा में लगे हैं, यह व्यवहारनय का अभिप्राय है । [सुद्धणयस्स दु जीवे अबद्धपुट्ठं हवदि कम्मं] शुद्ध-नय के अभिप्राय से अधिकरण रूप जीव में कर्म न तो बद्ध ही हैं और न स्पृष्ट ही हैं । इस प्रकार निश्चयनय और व्यवहारनय इन दोनों नयों से उत्पन्न होने वाला विकल्प वास्तव में शुद्धात्मा का स्वरूप नहीं है ॥१४८॥