[जो हि सुदेणहिगच्छदि] जो जीव कर्ता करणता को प्राप्त हुए निर्विकल्प-समाधि-रूप स्वसंवेदन-ज्ञानात्मक भाव-श्रुत के द्वारा पूर्णरूप से अपने अनुभव में लाता है [इणं अप्पाणम] इस प्रत्यक्षीभूत अपने आपकी आत्मा को, [केवलं] सहाय रहित, [सुद्धं] रागादि से रहित अनुभव में लाता है, [तं सुदकेवलि] उस पुरुष को निश्चय-श्रुत-केवली [भणंति] कहते हैं । कौन कहते हैं ? [लोगप्प-दीवयरा इसिणो] लोकालोक के प्रकाशक परम-ऋषि कहते हैं । 
इस प्रकार इस गाथा के द्वारा निश्चय श्रुत-केवली का लक्षण कहा गया । 
[जो सुदणाणं] किन्तु जो पुरुष द्वादशांग-द्रव्य-श्रुत-ज्ञान को [सव्वं] परिपूर्ण रूप [जाणदि] जानता है [तं] उसे [जिणा] जिन-भगवान् [सुदकेवलिं आहु] द्रव्य-श्रुतकेवली कहते हैं । [जम्हा] क्योंकि [सुदणाणं] द्रव्य-श्रुत के आधार से उत्पन्न हुआ जो भाव श्रुतज्ञान है वह [आद] आत्मा ही है [सव्वं] जो कि आत्मा की संवित्ति को विषय करने वाला और पर की परिछित्ति को विषय करने वाला होता है, [तम्हा] इसलिए [सुदकेवली] वह द्रव्य-श्रुतकेवली होता है । 
इसका अभिप्राय यह हुआ कि जो भावश्रुत रूप स्वसंवेदन ज्ञान के द्वारा केवल अपनी शुद्ध आत्मा को जानता है वह निश्चय-श्रुत-केवली होता है किन्तु जो अपनी शुद्ध आत्मा का अनुभव नहीं कर रहा है, न उसकी भावना कर रहा है, केवल बहिर्विषयक द्रव्यश्रुत के विषयभूत पदार्थों को जानता, वह व्यवहार-श्रुत-केवली होता है ।
प्रश्न - स्वसंवेदन ज्ञान के बल से इस काल में भी श्रुत-केवली हो सकते हैं, ऐसा समझना चाहिए क्या ? 
समाधान - यह है कि नहीं हो सकता, क्योंकि जैसा शुक्ल-ध्यानात्मक स्वसंवेदनज्ञान पूर्व-पुरुषों को होता था वैसा इस समय नहीं होता, किन्तु इस समय तो यथायोग्य धर्म-ध्यान होता है । इस प्रकार निश्चय और व्यवहार-श्रुत-केवली का व्याख्यान करने वाली दो गाथाओं के द्वारा तृतीय स्थल पूर्ण हुआ ।
अब गाथा के पूर्वार्द्ध से भेद-रत्नत्रय की भावना और उतरार्द्ध से अभेद-रत्नत्रय की भावना का वर्णन करते हैं --