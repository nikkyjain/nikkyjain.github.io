इससे आगे यह निश्चय करते हैं कि राग-द्वेष और मोह, ये ही आस्रव हैं --
[भावो रागादिजुदो जीवेण कदो दु बंधगो होवि] जैसे कि चुम्बक-पाषाण के संसर्ग से उत्पन्न हुआ परिणाम-विशेष वह लोहे की सूची को हिलाने-डुलाने वाला होता है, वैसे ही जीव के द्वारा किया हुआ रागादिरूप अज्ञान-भाव ही / जीव का वह परिणाम विशेष ही, जो यह जीव अपने सहज शुद्ध भाव के द्वारा सदानन्द, कभी भी नष्ट नहीं होने वाला, सदा से बना रहने वाला, अनन्त-शक्ति का धारक एवं किसी भी प्रकार के दु:संसर्ग से रहित, स्वयं उद्योतमान होने वाला है, उस जीव को उसके शुद्ध रूप से चिगाकर कर्म-बन्ध करने के लिए प्रेरित करता है । [रागादिविप्पमुक्को अबंधगो जाणगो णवरि] किन्तु जिस प्रकार चुम्बक पत्थर के संसर्ग से रहित भाव लोहे की सुई को नहीं हिलाता है, उसी प्रकार रागादि से रहित जो भाव है वह अबन्धक होता है, वह जीव को कर्म-बन्ध करने के लिए प्रेरित नहीं करता, वह तो इसे पूर्वोक्त शुद्ध-स्वभाव में ही स्थिर कर रखता है, अर्थात् ज्ञाता-दृष्टा रखता है । 
इस कथन से यह जाना जाता है कि किसी भी प्रकार के संसर्ग से रहित चिच्चमत्कार मात्र जो परमात्मा पदार्थ है उससे भिन्न स्वरूप जो राग-द्वेष-मोह रूप भाव, वे बन्ध के कारण हैं ॥१७४॥