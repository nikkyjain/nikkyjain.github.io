आगे भेद-विज्ञान से ही शुद्धात्मा की समुपलब्धि कैसे होती है, सो बतलाते हैं --
[जह कणयमग्गितवियं पि कणयभावं ण तं परिच्चयदि] जिस प्रकार अग्नि से तपाया हुआ भी स्वर्ण अपने स्वर्णपने को नहीं छोड़ता है । [तह कम्मोदयतविदो ण जहदि णाणी दु णाणित्तं] वैसे ही तीव्र परीषह या उपसर्गरूप घोर कर्म के उदय से सताया हुआ भी अभेद-रत्नत्रय ही है लक्षण जिसका ऐसे, भेद-ज्ञान का धारी जीव राग-द्वेष और मोह रूप परिणामों को न होने देने में तत्पर होता हुआ पाण्डव और गजकुमार के समान अपने शुद्धात्मा के संवेदन रूप ज्ञानीपने को नहीं त्यागता है । [एवं जाणदि णाणी] अपितु वह वीतराग स्व-संवेदन स्वरूप भेद-ज्ञान वाला जीव तो पूर्व प्रकार से समाधिस्थ हुआ अपने शुद्धात्मा के स्वरूप को जानता ही रहता है, उसी पर जमा रहता है । [ अण्णाणी मुणदि रागमेवादं] किन्तु अज्ञानी जीव को पूर्वोक्त भेद-ज्ञान नहीं होता, इसलिये वह अपने आपको मिथ्यात्व और रागादिरूप ही मानता और जानता रहता है, [अण्णाणतमोच्छण्णो] क्योंकि वह अज्ञानरूप अन्धकार से ढंका हुआ है । [आदसहावं अयाणंतो] और विकल्प-रहित समाधि के न होने से विकारों से वर्जित परम चैतन्य-चमत्कार ही है लक्षण जिसका ऐसे शुद्ध -आत्मा को नहीं जान पाता है, उसका अनुभव नहीं कर पाता ॥१९१-१९२॥
इस प्रकार भेद-ज्ञान से ही शुद्धात्मा की समुपलब्धि कैसे हो जाती है, इस प्रश्न के उत्तर में ये दो गाथायें कहीं गई हैं 