अब आचार्य कुन्दकुन्द देव स्वयं दृष्टान्त देकर इसी बात को और स्पष्ट करते हैं कि दोनों ही कर्म निषिद्ध हैं --
[जह णाम कोवि पुरिसो कुच्छियसीलं जणं वियाणित्त] जबकि कोई पुरुष किसी को बुरे स्वभाव वाला अच्छी तरह समझ लेता है तो [वज्जेदि तेण समयं संसग्गं रागकरणं च] उसके साथ शरीर से संसर्ग छोड़ देता है साथ ही बोलना भी छोड़ देता है तथा उसके साथ किसी भी प्रकार का मानसिक प्रेम भी नहीं रखता । [एमेव कम्मपयडीसीलसहावं च कुच्छिदं णादुं] उसी प्रकार कर्म-प्रकृतियों के शील-स्वभाव को निन्दनीय जानकर [वज्जंति परिहरंति य तस्संसग्गं सहावरदा] उनके साथ वचन और काय से भी संसर्ग छोड़ देते हैं और मन से भी राग करना छोड़ देते हैं । कौन छोड़ देते है ? इसका उत्तर देते हुए कहते हैं कि समस्त प्रकार के द्रव्य और भावगत पुण्य-पाप के परिणाम का परिहार करने में परिणत ऐसे अभेद-रत्नत्रय लक्षण वाले निर्विकल्प समाधि में जो लोग तत्पर रहते हैं, वे साधु छोड़ देते हैं ॥१५५-१५६॥