अब दोनों ही कर्म शुद्ध-निश्चयनय से न केवल बंध के ही कारण हैं अपितु निषेध करने योग्य भी हैं ऐसा आगम से सिद्ध करते हैं --
[रत्ते बंधदि कम्मं मुच्चदि जीवो विरागसंपत्ते] क्योंकि जो रागी जीव होता है वह निरंतर कर्म-बंध करता रहता है और कर्म-जनित भावों में जो विराग-सम्पन्न होता है वह मुक्त हो जाता है [एसो जिणोवदेसो तम्हा कम्मेसु मा रज्ज] यह स्पष्ट रूप से जिन भगवान् का उपदेश है कि शुभ और अशुभ दोनों ही प्रकार का कर्म बन्ध का हेतु है, इसलिए वह हेय भी है । फलत: शुभ और अशुभ दोनों ही तरह के संकल्प-विकल्प से रहित होते हुये अपनी शुद्धात्मा की भावना से उत्पन्न जो निर्विकार सुखामृत रूप रस, उसका स्वाद लेने से तृप्त होकर तुम शुभ और अशुभ दोनों ही तरह के कर्म में रुचि मत करो अर्थात् राग करना छोड़ दो । इस प्रकार यद्यपि अनुपचरितासदभूत-व्यवहारनय के द्वारा द्रव्य रूप पुण्य और पाप में भेद है तथापि अशुद्ध-निश्चयनय से देखा जाये तो कोई भेद नहीं है । इस प्रकार के व्याख्यान की मुख्यता से छ: गाथायें हुई ॥१५७॥