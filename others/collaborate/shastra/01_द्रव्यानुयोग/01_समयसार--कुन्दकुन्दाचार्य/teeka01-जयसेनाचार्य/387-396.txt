जैसे संसार में हम देखेते हैं कि श्वेतिका अर्थात सफेद खडिया मिट्टी निश्चय से पर-द्रव्यरुप भीत आदि की नहीं हो जाती अर्थात् उससे लगकर भी भिन्न रहती है तन्मय नहीं होती किन्तु बाहर में ही रहती है अर्थात् श्वेतिका तो श्वेतिका ही है ओर अपने आपके स्वरूप में ही रहती है । इसी श्वेत मिट्टी के दृष्टांत द्वारा ज्ञानात्मा भी निश्चय के द्वारा घट-पटादि ज्ञेय-पदार्थों का ज्ञायक नहीं होता है अर्थात उन्हें जानते हुए भी उनसे तन्मय नहीं होता । फिर क्या होता है ? कि ज्ञायक तो ज्ञायक ही होता है अपने स्वभाव में रहता है । इस प्रकार यहां पर आचार्य-देव ने यह बतलाया है कि ज्ञान ज्ञेय के रूप में परिणमन नहीं करता जैसा की ब्रह्म-अद्वैतवादियों के यहाँ ज्ञान ज्ञेय-रूप स्वभाव विशेष में परिणमन कर जाता है । इस प्रकार की कथन करने वाली गाथा हुई । 
इसी प्रकार श्वेत मिट्टी के दृष्टांत को लेकर दर्शक आत्मा भी निश्चय से दृश्यरूप जो घट-पटादि पदार्थ हैं उनका दर्शक नहीं होता अर्थात उनके साथ में तन्मय नहीं होता । तो क्या होता है ? कि दर्शक तो दर्शक ही होता है अपने स्वरूप में रहता है । इस प्रकार सत्तावलोकन-रूप दर्शन दृश्यमान पदार्थों के द्वारा पर-रूप में परिणमन नहीं कर जाता, इस प्रकार के कथन की मुख्यता से दुसरी गाथा हुई । 
उसी श्वेत मिट्टी के दृष्टांत को लेकर संयत आत्मा त्याज्य जो परिग्रहादि पर-द्रव्य हैं उनका निश्चय से त्यागने वाला नहीं होता अर्थात उनके साथ में तन्मय नहीं होता । तो क्या होता है ? कि संयत तो संयत ही रहता है अर्थात् निर्विकार अपना मनोहर आनन्द है लक्षण जिसका, ऐसे अपने स्वरूप में ही रहता है । इस प्रकार वीतराग चारित्र की मुख्यता से तीसरी गाथा हुई । 
उसी श्वेत मिट्टी के दृष्टांत द्वारा जो तत्त्वार्थ श्रद्धान-रूप सम्यग्दर्शन है, वह श्रद्धान करने योग्य जो बहिर्भूत जीवादि पदार्थ हैं उनका श्रद्धान करने वाला निश्चय से नहीं होता अर्थात उनके साथ तन्मय नहीं होता । तो क्या होता है ? सम्यग्दर्शन तो सम्यग्दर्शन ही है अपने स्वरूप में रहता है । इस प्रकार तत्त्वार्थ श्रद्धान-रूप सम्यग्दर्शन की मुख्यता से यह चौथी गाथा हुई ।

[एवं तु णिच्छयणयस्स भासिदं णाणदंसणचरित्ते] इस प्रकार पूर्व की चार गाथाओं द्वारा ज्ञान, दर्शन और चारित्र के विषय में निश्चय सम्बन्धी कथन का व्याख्यान हुआ । [सुणु ववहारणयस्य य वत्तव्वं] से अब है शिष्य ! तुम व्यवहार के व्याख्यान को सुनो । जो कि व्यवहार-नय का व्याख्यान पूर्वोक्त ज्ञान, दर्शन और चारित्र के विषय में है । [समासेण] जिसको मैं संक्षेप में कहता हूँ । इस प्रकार निश्चय-नय के व्याख्यान की मुख्यता से पाँच सूत्र कहे अब व्यवहार का कथन किया जाता है -- 
जैसे लौकिक में पर-द्रव्य भीत आदि है उनको श्वेत खडिया मिट्टी अपने श्वेत भाव के द्वारा सफेद करती है फिर भी उन भीत आदि पर-द्रव्य के साथ तन्मय नहीं हो जाती । उसी श्वेत-मिट्टी के दृष्टांत से समझना चाहिये की ज्ञाता-आत्मा पर-द्रव्य घट-पटादि जो ज्ञेय-द्रव्य हैं उनको व्यवहार से जानता है फिर भी पर-द्रव्यों के साथ तन्मय नहीं हो जाता, मात्र अपने ज्ञान-भाव के द्वारा उन्हे जानता ही है । यह पहली गाथा का अर्थ हुआ । 
उसी प्रकार उसी श्वेत मिट्टी के दृष्टांत को लेकर ज्ञान स्वरूप आत्मा दृश्यमान घट-पटादि पर-द्रव्य को व्यवहार से देखता है किन्तु उस पर-द्रव्य के साथ तन्मय नहीं होता अपितु मात्र अपने दर्शन-गुण के द्वारा उसे देखता है । यह दूसरी गाथा हुई । 
उसी प्रकार उसी श्वेत-मिट्टी के दृष्टांत को लेकर ज्ञाता-आत्मा परिग्रहादिक जो पर-द्रव्य हैं उनको व्यवहार से त्यागता है किन्तु वह पर-द्रव्यों के साथ तन्मय नहीं होता । तो फिर वह छोड़ता कैसे है ? कि अपने निर्विकल्प-रूप समाधि परिणाम के द्वारा उनसे उदासीन हो जाता है । यह तीसरी गाथा हुई । 
उसी प्रकार उस श्वेत-मिट्टी के दृष्टांत को लेकर यह सम्यग्दृष्टि जीव, जीवादिक पर-द्रव्यों को व्यवहार से अर्थात् भेद-रूप से श्रद्धान करता है किन्तु वह उनके साथ तन्मय नहीं हो जाता है । किसके द्वारा नहीं होता है ? कि अपने श्रद्धान-परिणाम के द्वारा वह सम्यग्दृष्टि जीव पर-द्रव्य को पर-द्रव्य समझते हुए अपने श्रद्धान में अपने से भिन्न मानता है इस प्रकार यह चौथी गाथा का अर्थ हुआ । 
[एवं ववहारस्स दु विणिच्छओ णाणदंसणचरित्ते भणिदो] यह प्रसंग प्राप्त हुआ जो कि पूर्वोक्त चार गाथाओं से कहा गया है वह विनिश्चय अर्थात व्यवहार अनुयायी निर्णय कहा गया है । किसके विषय में ? ज्ञान, दर्शन और चारित्र के विषय में अर्थात व्यवहार-नय के द्वारा उपर्युक्त प्रकार ज्ञान, दर्शन और चारित्र का निर्णय किया जाता है । [अण्णेसु वि पज्जएसु एमेव णादव्वो] जैसा व्यवहार ऊपर ज्ञान-दर्शन-चारित्र के विषय में बतलाया गया है वैसा और भी अवस्थाओं में लगा लेना कि जैसे यह भातादि मेरे द्वारा खाया गया, यह साँप का विष व कंटकादि मेरे द्वारा छोड़ दिया गया, यह घर मेरे द्वारा बनाया गया यह सब तो व्यवहार है, यदि निश्चय से कहें तो इस प्रकार कहना चाहिये कि इन ओदनादिक को खाने का मैंने अपना रागरूप परिणाम किया और उसी को भोगा । इसी प्रकार और सब स्थानों में भी निश्चय-नय और व्यवहार-नय के विभाग को समझ लेना चाहिये ।
इस पर फिर भी प्रश्न होता है कि यदि पर-द्रव्य का जानना व्यवहार से ही होता है तब फिर सर्वज्ञ भी व्यवहार से ही कहे जायेंगे, निश्चय से नहीं ? ऐसा प्रश्न होने पर आचार्य उत्तर देते हैं कि -- हे भाई ! जिस प्रकार आत्मा अपने सुखादि को तन्मय होकर जानता है, वैसे बाह्य-द्रव्यों को तन्मय होकर नहीं जानता इसलिये उस जानने को व्यवहार से जानना कहा है । यदि दूसरे के सुखादि को भी यह आत्मा अपने सुखादि के समान तन्मय होकर जाने तब तो जैसे अपने संवेदन में सुखी होता है उसी प्रकार पर के सुख-दुःख के संवेदन काल में भी सुखी-दुखी होना चाहिये, सो वह होता नहीं है । यद्यपि सर्वज्ञ का ज्ञान स्वकीय सुख-संवेदन की अपेक्षा तो निश्चय रूप है किन्तु परकीय सुख के संवेदन की अपेक्षा से वही सर्वज्ञ का ज्ञान व्यवहार-रूप है अर्थात् परकीय सुख को जानता है फिर भी उससे भिन्न है इसलिये उसे व्यवहार-रूप कहा गया है, किन्तु छद्मस्थ की अपेक्षा तो दूसरे के सुख को जानने वाला सर्वज्ञ का ज्ञान भी वास्तविक है -- निश्चय है (काल्पनिक नहीं है) ।
यहाँ पर शंकाकार फिर शंका करता है कि बौद्ध-मती भी ऐसा कहते हैं कि हमारे सौगत बुद्ध-भगवान, व्यवहार से सर्वज्ञ होते हैं, फिर आप उनको दूषण क्यों देते हो ? इसका परिहार करते हैं कि सौगत आदि के मत में जैसे निश्चय की अपेक्षा व्यवहार सत्य नहीं है वैसे ही व्यवहार से भी व्यवहार इनके यहाँ झूठा ही है, किन्तु जैन-मत में तो व्यवहार-नय यद्यपि निश्चय-नय की अपेक्षा मिथ्या है किन्तु व्यवहार-रूप में तो सत्य ही है । यदि लोक-व्यवहार-रूप में भी सत्य न हो तो फिर सारा लोक-व्यवहार मिथ्या हो जाये, ऐसा होने पर कोई भी व्यवस्था नहीं बने । इसेलिए जैसा ऊपर कहा गया है वह ठीक ही है कि पर-द्रव्य को तो आत्मा व्यवहार से जानता है देखता है किन्तु निश्चय से अपने आपको देखता जानता है । इससे यह निष्कर्ष निकला कि ब्रह्म-अदैतवादी जो कहा करते हैं कि ग्राम, बगीचा आदि जो वस्तुयें हैं वे सब ब्रह्म-स्वरूप ही है ब्रह्म के सिवाय कोई भी ज्ञेय-वस्तु नहीं है इस बात का यहाँ पर निषेध किया गया है । सौगात लोग जो कहते हैं कि ज्ञान ही घटपटादि रूप परिणमन कर जाता है, ज्ञान से भिन्न कोई भी ज्ञेय-वस्तु नहीं है, इस कहने का भी निराकरण हो जाता है क्योंकि ज्ञान यदि ज्ञेय-रूप में परिणमन करता है तो ज्ञान के अभाव का प्रसंग आता है और ज्ञेय-ज्ञान रूप से परिणमन करता है तो ज्ञेय के अभाव का प्रसंग आता है एवं दोनों का अभाव ठहरता है सो प्रत्यक्ष विरोध है । इस प्रकार निश्चय और व्यवहार की मुख्यता से समुदाय रूप से इस सातवें स्थल में दस सूत्र हुए ॥३८७-३९६॥