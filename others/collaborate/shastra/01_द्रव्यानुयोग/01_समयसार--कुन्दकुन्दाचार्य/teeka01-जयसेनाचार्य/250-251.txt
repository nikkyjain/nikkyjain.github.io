[जो कुणदि वच्छलत्तं तिण्हं साहूण मोक्खमग्गम्हि] जो कोई मोक्ष-मार्ग में ठहरकर मोक्ष-मार्ग के साधन करने वाले इन तीन सम्यग्दर्शन, समयग्ज्ञान और सम्यग्चारित्र रूप अपने ही भावों की अथवा व्यवहार से उस रत्नत्रय के आधार भूत आचार्य, उपाध्याय और साधु इन तीनों की भक्ति करता है उनमें धार्मिक-प्रेम करता है, [सो वच्छलभावजुदो सम्मादिट्ठी मुणेदव्वो] वह सम्यग्दृष्टि जीव वत्सल-भाव युक्त माना जाना चाहिए । उसके अवात्सल्य-भाव कृत बन्ध नहीं होता । किन्तु पूर्व संचित कर्मों की निर्जरा ही होती है ॥२५०॥
[विज्जारहमारूढो मणोरहपहेसु भमइ जो चेदा] जो चेतन आत्मा अपने शुद्ध आत्मा की उपलब्धि स्वरूप विद्यामयी रथ पर आरूढ होकर मान-बड़ाई, पूजा-प्रतिष्ठा, लाभ तथा भोगों की इच्छा को आदि लेकर निदान-बंध आदि विभाव-रूप परिणाम होता है जो कि द्रव्य, क्षेत्रादि रूप पांच प्रकार सांसारिक दुखों के कारण होते हैं एवं जो आत्मा के शत्रु हैं ऐसे मनोरथ के वेगों को चित्त की तरंगों को स्वस्थ-भाव / समभाव रूप सारथी के बल से और दृढ़तर ध्यान-रूप-खड़ग के द्वारा नष्ट कर देता है । [सो जिणणाणपहावी सम्मादिट्ठी मुणेदव्वो] वह सम्यग्दृष्टि जीव जिनेन्द्र भगवान के ज्ञान की प्रभावना करने वाला माना गया है । अत: उसके अप्रभावना से होने वाला बन्ध नहीं होता किन्तु निश्चित रूप से पूर्व संचित कर्मों की निर्जरा ही होती है ।
इस प्रकार शुद्ध-नय का आश्रय लेकर संवर पूर्वक जो भाव-निर्जरा होती है उसके उपादान कारण-रूप तथा शुद्धात्मा की भावना स्वरूप जो नि:शंकितादि आठ गुण होते हैं उनके व्याख्यान करने की मुख्यता से नव गाथायें पूर्ण हुईं ।
यह नि:शंकितादि गुणों का जो व्याख्यान है वह निश्चय-नय की प्रधानता से किया गया है । इस व्याख्यान को निश्चय रत्नत्रय का साधक जो व्यवहार रत्नत्रय है उसमें स्थित होने वाले सराग सम्यग्दृष्टि के ऊपर भी अंजन चौरादिक की कथारूप जो व्यवहारनय है उसके द्वारा यथा संभव लगा लेना ।
टीकाकार के इस कथन को लेकर शंका पैदा होती है की निश्चय-नय का व्याख्यान करने के बाद भी व्यवहार-नय का व्याख्यान यहाँ क्यों किया ? टीकाकार इसका उत्तर देते हैं कि स्वर्ण और स्वर्ण-पाषाण में परस्पर कार्य कारण-भाव है वैसा ही कार्य-करण-भाव निश्चय-नय और व्यवहार-नय में है, व्यवहार-नय कारण है तो निश्चय-नय उसका कार्य है यह बात दिखलाने के लिए ही यहाँ यह प्रयास किया गया है जैसे कि -- 
'जइ जिणमइ पवज्जह ता मा ववहारणिच्छए मुणह । एक्केण विणा छिज्जइ, तित्थं अण्णेण पुण तिच्चं' अर्थात् -- यदि जिनमत का रहस्य प्राप्त करना चाहते हो तो व्यवहार और निश्चय-नय इन दोनों में से किसी को मत भूलो क्योंकि व्यवहार-नय को छोड़ देने से अभीष्ट सिद्धि का मूल कारण जो तीर्थ है वह नष्ट हो जाता है और निश्चय-नय को भूला देने पर समुचित वस्तु-तत्त्व ही नहीं रह पाता है ।
सम्यग्दृष्टि जीव के जो संवर पूर्वक निर्जरा होती हुई बताई गई है वह भी प्रधानतया निर्विकल्प-समाधि के होने पर ही होती है । जो कि निर्विकल्प-समाधि, शुद्धात्मा के समीचीन तन्मयरूप श्रद्धान, ज्ञान और अनुष्ठान-रूप निश्चय-रत्नत्रय-स्वरूप होती है तथा आर्त्त और रौद्र-भाव से रहित धर्म्य-ध्यान और शुक्ल ध्यानमय होती है और शुभ और अशुभ रूप बाह्य-द्रव्यों के आलंबन से सर्वथा रहित होती है । यह निर्विकल्प-समाधि वास्तव में अत्यन्त-दुर्लभ है क्योंकि साधारण निगोद से निकलकर, एकेंद्रियपना, विकलेन्द्रियपना, पंचेन्द्रियपना, संज्ञीपना, संज्ञी में भी पर्याप्तपना, मनुष्यपना, उत्तमदेश, उत्तम-कुल, सुडौल-शरीर, इन्द्रियों की पूर्णता, रोग-रहित आयु,