अब यहाँ श्रंगार रहित पात्र के समान शुद्ध-जीव-स्वरूप जो संवर है वह तो इस रंग-भूमि में से चला गया और वीतराग निर्विकल्प समाधि स्वरूप शुद्धोपयोग लक्षण को रखने वाली संवर-पूर्वक-निर्जरा प्रवेश करती है ।

वहाँ [उवभोगमिंदियेहिं] इत्यादि गाथा को आदि लेकर दंडकों को छोड़ पाठ-क्रम से पचास गाथाओं पर्यन्त छह स्थलों से निर्जरा का व्याख्यान करते हैं । उनमें से <ul><li>प्रथम द्रव्य-निर्जरा भाव-निर्जरा, ज्ञानशक्ति और वैराग्य-शक्ति का क्रम से वर्णन है । इस प्रकार प्रथम स्थल में पीठिका रूप से चार गाथायें हैं । <li>उसके बाद ज्ञान-शक्ति और वैराग्य-शक्ति का सामान्य व्याख्यान करने के लिए [सेवंतो वि ण सेवदि] इत्यादि रूप से दूसरे स्थल में से पांच गाथायें हैं । <li>उसके आगे उन्हीं ज्ञान और वैराग्य शक्तियों का विशेष वर्णन करने के लिए [परमाणुमित्तियं पि] इत्यादि दस सूत्र तीसरे स्थल में हैं । <li>उसके आगे मति, श्रुत, अवधि, मन:पर्यय और केवलज्ञान के भेद से ज्ञान पाँच प्रकार है फिर भी परमार्थ से जो एक रूप ही है और मुक्ति का कारण एवं परमात्मा पद का मूल है वह पद जिस स्वसंवेदन-ज्ञान से प्राप्त होता है उसके सामान्य व्याख्यान के लिए [णाण-गुणेहिं विहीणा] इत्यादि आठ सूत्र चौथे स्थल में हैं । <li>फिर उस ही ज्ञान गुण का विशेष वर्णन करने के लिए [णणी रागप्पजहो] इत्यादि चौदह गाथायें पांचवे स्थल में हैं । <li>उसके आगे छठे स्थल में शुद्ध-नय का आश्रय लेकर चिदानंद रूप एक स्वभाव वाले शुद्धात्मा की भावना के आश्रय-भूत निश्चयात्मक नि:शंकितादि आठ गुणों के व्याख्यान के लिए [सम्मादिट्ठी जीवो] इत्यादि नौ सूत्र कहे गये हैं । </ul>इस प्रकार छह अंतिराधिकारों से इस निर्जरा-अधिकार में समुदाय पातनिका पूर्ण हुई ।
[उवभोगमिंदियेहिं दव्वाणमचेदणाणमिदराणं जं कुणदि सम्मदिट्ठी] सम्यग्दृष्टि जीव अपनी पाँचों इन्द्रियों के द्वारा चेतन और अचेतन द्रव्यों में भोग्य और उपभोग्य वस्तु का जो उपभोग करता है, [तं सव्वं णिज्जरणिमित्तं] वह सब उसके लिये निर्जरा का ही निमित्त होता है । जो वस्तु मिथ्यादुष्टि जीव के लिए राग-द्वेष और मोह भाव होने के कारण बंध में निमित्त कारण होती है वही वस्तु सम्यग्दृष्टि जीव के लिए राग-देष और मोह भाव के न होने के कारण निर्जरा की निमित्त होती है । यहाँ शिष्य प्रश्न करता है कि राग-देष और मोह भाव न होने पर सब ही निर्जरा का कारण बताया गया है सो ठीक, परन्तु गुरुमहाराज ! सम्यग्दृष्टि के तो रागा-द्वेष-भाव होते हैं सब ही सम्यग्दृष्टि जीव वीतरागी नहीं होते हैं, इससे उसके कर्म की निर्जरा कैसे हो सकती है ? इसका समाधान आचार्य करते हैं कि इस ग्रंथ में वास्तविक में वीतराग-सम्यग्दृष्टि का ही ग्रहण किया गया है, परन्तु चतुर्थ गुणस्थानवर्ती अविरत-सम्यग्दृष्टि का कथन यहाँ गौण है । यदि इसे भी यहाँ लिया जाये तो इस प्रश्न का समाधान पहले किया जा चुका है कि मिथ्यादृष्टि प्रथम गुणस्थान्वर्ती जीव की अपेक्षा से चतुर्थ गुणस्थानवर्ती अविरत-सम्यग्दृष्टि जीव कम राग वाला होता है क्योंकि उसके मिध्यात्व तथा अनंतानुबंधी-क्रोध, मान, माया और लोभ-जनित रागादिक नहीं होते हैं तथा श्रावक के अप्रत्याख्यानावरण क्रोध, मान, माया और लोभ-जनित रागादिक नहीं होते हैं इत्यादि । तथा सम्यग्दृष्टि के जो भी निर्जरा होती है वह संवर-पूर्वक होती है, किन्तु मिथ्यादृष्टि के वह हाथी-स्नान के समान बन्धभाव पूर्वक हुआ करती है, इसलिये भी मिथ्यादृष्टि की अपेक्षा से सम्यग्दृष्टि अबन्धक होता है ॥२०२॥