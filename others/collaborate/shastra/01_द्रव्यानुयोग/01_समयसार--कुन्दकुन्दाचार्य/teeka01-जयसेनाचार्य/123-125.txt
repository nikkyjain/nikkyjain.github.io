[जीवे ण सयं बद्धं] पुद्गल-द्रव्य-रूप कर्म अधिकरण-भूत जीव में न तो स्वयं बद्ध है क्योंकि जीव तो सदा शुद्ध है और [ण सयं परिणमदि कम्मभावेण] अपने-आप कर्म-रूप से भी अर्थात् द्रव्य-कर्म के पर्याय-रूप से भी नहीं परिणमता है, क्योंकि वह पुद्गल-द्रव्य भी सदा नित्य है । [जइ पोग्गलदव्वमिणं] यदि इस प्रकार पुद्गल-द्रव्य को माना जायेगा तो [अप्परिणामी तदा होदि] सांख्य-मतवालों के मत से यह पुद्गल-द्रव्य अपरिणामी ही हुआ । ऐसी दशा में [कम्मइयवग्गणासु य अपरिणमंतीसु कम्मभावेण] कार्मण-वर्गणाओं के ज्ञानावरणादि-द्रव्य-कर्म रूप नहीं परिणमन करने पर [संसारस्स अभावो पसज्जदे संखसमओ वा] इस संसार का सांख्य-मत के समान अभाव प्राप्त हो जायेगा । [जीवो परिणामयदे पोग्गलदव्वाणि कम्मभावेण] यदि ऐसा कहा जाय कि जीव हठात् कर्म-वर्गणा-योग्य-पुद्गल द्रव्यों को ज्ञानावरणादि-कर्म रूप से परिणमा लेता है अत: संसार का अभाव नहीं होगा, [तं सयमपरिणमंते कहं णु परिणामयदि चेदा] तो वहाँ यह प्रश्न होता है कि ज्ञानी जीव जो स्वयं अपरिणमनशील है वह उस पुद्गल-द्रव्य को जो परिणमाता है, वह नहीं परिणमन करते हुए को परिणमाता है या परिणमन करते हुए को ? यदि कहा जाये कि नहीं परिणमते हुए को परिणमाता है सो यह बात तो बन नहीं सकती क्योंकि जहाँ जो शक्ति स्वयं में नहीं है वहाँ वह शक्ति दूसरे द्वारा भी नहीं की जा सकती, यह अटल नियम है । जैसे जपा-पुष्पादिक स्फटिक-मणि में उपाधि को पैदा कर सकते है, वैसे काष्ठ के खंभे आदि में नहीं कर सकते, क्योंकि उसमें वैसी शक्ति नहीं है । यदि कहा जाये कि एकान्त रूप से परिणमन करते हुए को ही परिणमाता है तो यह कहना भी ठीक नहीं है क्योंकि वस्तु में जो शक्तियाँ होती हैं वे अपने परिणमन में दूसरे की अपेक्षा नहीं रखती, ऐसा नियम है । अत: जबकि पुदुगल को स्वयं परिणमन करते रहना चाहिए, ऐसी दशा में फिर कार्मण-वर्गणायें जिस प्रकार ज्ञानावरणादि-कर्म के रूप में परिणमन करती हैं वैसे ही घट-पटादि-रुप-पुद्गल भी कर्म-रूप में परिणमन करें यह प्रत्यक्ष-विरोध-रूप दूषण आयेगा । अत: यह बात स्वयं सिद्ध हो जाती है कि पुद्गलों में कथंचित् परिणमने की शक्ति सहज-स्वभाव से है । जब उनमें यह शक्ति है तो उसका कर्ता स्वयं पुद्गल ही है । इस प्रकार अपने सम्बन्धी ज्ञानावरणादि-द्रव्यकर्म उनमें जिस परिणाम को करता है उसका उपादान पुद्गल ही होता है, जैसे कि कलश का उपादान कारण मिट्टी का पिण्ड है, किंतु ज्ञानावरणादि कर्मों का उपादान जीव नहीं है । जीव तो उसका निमित्त कारण मात्र है जो कि हेय-तत्त्व है अर्थात् जीव का जो भाव, कर्मों का निमित्त कारण होता है वह भी आस्रव-रूप होने से हेय-तत्त्व है, उपादेय रूप तत्त्व तो शुद्ध-निश्चय-नय की अपेक्षा से निज-शुद्धात्मा ही है जो उस उपर्युक्त पुद्गल से भिन्न एवं शुद्ध-परमात्म-भावना-रूप में परिणत, ऐसा अभेद-रत्नत्रय ही है लक्षण जिसका, ऐसे भेद-ज्ञान के द्वारा जानने योग्य है और चिदानन्द रूप एक-स्वभाव-वाला है । हाँ, इस अभेद-रत्नत्रय का साधक होने से व्यवहार-नय से भेद-रत्नत्रय भी उपादेय है । इस प्रकार तीन गाथाओं के शब्दार्थ के व्याख्यान से शब्दार्थ जानना चाहिए, व्यवहार-निश्चय-रूप से नयार्थ को भी जानना चाहिए । सांख्य के लिए मतार्थ का व्याख्यान हुआ । इस प्रकार शब्द, नय, मत, आगम और भावार्थ इन पाँच अर्थों से कथन किया, यह व्याख्यान-काल में यथासंभव सर्व ही ठिकाने जानते रहना चाहिए ।
इस प्रकार पुद्गल को परिणाम-शील बताने के रूप में तीन गाथाओं का व्याख्यान हुआ ॥१२३-१२५॥