[मिच्छत्तं पुण दुविहं जीवमजीवं] जीव-स्वभाव और अजीव-स्वभाव के भेद से मिथ्यात्व दो प्रकार का है । [तहेव अण्णाणं अविरदि जोगो मोहो कोहादीया इमे भावा] अज्ञान, अविरति, योग, मोह और क्रोधादि ये सब ही भाव अर्थात् पर्याय मधुर और दर्पण के समान जीव-स्वरूप और अजीव-स्वरूप भी होते हैं । जैसे मयूर और दर्पण में मयूर के द्वारा पैदा किये हुए अनुभव में आने वाले नील-पीतादि आकार विशेष जो कि मयूर के शरीर के आकार परिणत हो रहे हैं वे मयूर ही हैं, चेतनमय हैं, वैसे ही निर्मल-आत्मानुभूति से च्युत हुए जो जीव के द्वारा उत्पन्न किये हुए अनुभव में आने वाले सुख-दुखादि-विकल्प रूप भाव हैं, वे अशुद्ध निश्चयनय से जीवरूप ही हैं, चेतनामय हैं । और जैसे स्वच्छतारूप दर्पण के द्वारा उत्पन्न किये हुए प्रकाशमान मुख का प्रतिबिम्बादि रूप विकार वे सब दर्पणमयी हैं अतएव अचेतन हैं उसी प्रकार उपादान-भूत कर्मवर्गणारूप पुद्गल-कर्म के द्वारा किये हुए ज्ञानावरणादि द्रव्यकर्म-रूप पर्याय तो पुद्गल-मय ही है, अतएव अचेतन ही है ।