यह आत्मा जिस शुद्ध-नय के अभिप्राय से मूर्तिक नहीं है ऐसी अमूर्तिक होने पर स्पष्टतया यह आत्मा उस शुद्ध-नय के अभिप्राय से ही आहारक भी नहीं है क्योंकि वह आहार तो मूर्तिक है इसलिये वह नोकर्म-शरीर-योग्य पुद्गलों का ग्रहण पुद्गल-मय ही है । यह कोई उस आत्मा का कर्म-संयोग से होने वाला प्रायोगिक गुण है और स्वभाव से उत्पन्न होने वाला वैस्रसिक-गुण है कि जिससे वह आत्मा आहारक-वर्गणा आदि पर-द्रव्यों को न ग्रहण ही कर सकता है और न छोड़ ही सकता है ।
प्रश्न - हे भगवन् ! कर्म से होने वाले प्रायोगिक गुण के निमित्त से आहार को ग्रहण करते हुये ये सभी आत्मा अनाहारक कैसे होते हैं ?
उत्तर - हे शिष्य ! तुमने बहुत ही अच्छा कहा है, किंतु निश्चय-नय से यह आत्मा तन्मय -- उन आहारक वर्गणादिरूप नहीं होता है, जो वह आहार ग्रहण करता है वह व्यवहार-नय का कथन है यहाँ तो निश्चय-नय का व्याख्यान किया गया है । जिस कारण निश्चय-नय से यह आत्मा अनाहारक है उस कारण से यह विशेष-रूप से शुद्ध है -- रागादि भावों से रहित है अत: यह जीव-अजीव द्रव्यों में से किंचित् भी सचित्त-अचित्त आहार को न ग्रहण करता है और न छोड़ता ही है । आहार के छह भेद हैं -- कर्म-आहार, नोकर्म-आहार, कवलाहार, लेप्य-आहार, ओज-आहार और मानस-आहार । यहाँ यह समझना कि उस कारण से, निश्चय-नय की अपेक्षा से नोकर्म आहार-मय शरीर जीव का स्वरूप नहीं है । शरीर के अभाव में शरीरमय द्रव्य-लिंग भी जीव का स्वरूप नहीं है । इस तरह 'निश्चय-नय से जीव के आहार नहीं है' इस व्याख्यान की मुख्यता से बारहवें-स्थान में तीन गाथायें हुई है ॥४२९-४३१॥