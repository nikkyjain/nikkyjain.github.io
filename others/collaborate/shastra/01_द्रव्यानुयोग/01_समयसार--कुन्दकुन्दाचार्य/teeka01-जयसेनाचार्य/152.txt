तदनंतर निश्चयनय से जो पुद्गल-कर्म एक-रूप हैं वही व्यवहारनय के द्वारा पुण्य और पाप के भेद से दो रूप होकर इस रंगभूमि में प्रवेश करता है ।

[कम्ममसुहं कुसीलं] इत्यादि गाथा से शुरू करके क्रम से १९ गाथाओं तक पुण्य-पाप का व्याख्यान करते हैं; वहाँ <ul><li>यद्यपि व्ययवहार-नय से पुण्य और पाप में भेद है; तथापि निश्चय से इनमें भेद नहीं है । इस प्रकार के व्यायाख्यान की मुख्यता से ६ गाथाएँ आई हैं <li>उसके बाद यह बतलाते हुये कि अध्यात्म-भाषा में जिसको शुद्धात्म-भावना कहते हैं और आगमभाषा में जिसे वीतराग सम्यक्त्व कहते हैं, उसके बिना जो व्रत-दानादिक किये जाते है वे सब मुक्ति के कारण न होकर मात्र पुण्य-बंध के कारण होते हैं; किन्तु वे ही व्रत, दानादिक यदि सम्यक्त्व सहित हों तो परम्परा से मुक्ति के कारण भी होते हैं । इस प्रकार का कथन करते हुए [परमट्टो खलु] इत्यादि ४ गाथाएँ आती हैं । <li>उसके आगे निश्चय और व्यवहार-रूप मोक्ष-मार्ग का कथन करने की मुख्यता से [जीवादीसद्दहणं] इत्यादि ९ गाथाएँ कहीं गईं हैं । </ul>यह पुण्य-पाप-पदार्थ के अधिकार की समुदाय पातनिक हुई ।
यहाँ अब आचार्यदेव बतलाते हैं कि किसी एक ब्राह्मणी के दो पुत्र हुए, उनमें से एक का उपनयन संस्कार हो जाने से वह ब्राह्मण हो गया किन्तु दूसरे का उपनयन संस्कार नहीं हुआ, अत: वह शूद्र हो गया । इसी प्रकार जो पुद्गल-कर्म निश्चय से एकरूप है, वही जीव के शुभाशुभ परिणामों के निमित्त से व्यवहार में दो प्रकार का हो जाता है ।
[कम्ममसुहं कुसीलं सुहकम्मं चावि जाणह सुसीलं] जो अशुभ-कर्म है वह तो निन्दनीय है, बुरा है अत: छोड़ने योग्य है, किन्तु शुभ-कर्म सुहावना है, सुखदायक है, इसलिये उपादेय है -- ग्रहण करने योग्य है, ऐसा कुछ व्यवहारवादी लोगों का कहना है; जो कि निश्चय-रूप दूसरे पक्ष के द्वारा निषेध किया जाता है । [किह तं होदि सुसीलं जं संसारं पवेसेदि] निश्चयवादी बोलता है की जो जीव को संसार में ही बनाये रखता है वह पुण्य-कर्म सुहावना और सुख देने वाला कैसे हो सकता है (क्योंकि संसार तो सारा ही दुखरूप है) । कर्म के हेतु, स्वभाव, अनुभव और बंध रूप आश्रय का जब विचार किया जाये तो उसमें कोई भेद प्रतीत नहीं होता इसलिए वास्तव में कर्म में कोई पुण्य-पाप रूप भेद नहीं है । वही स्पष्ट कर बताते हैं -- <ul><li>कर्म का हेतु जीव का शुभाशुभ-रूप परिणाम है जो कि शुद्ध-निश्चय से देखने पर एक अशुभ रूप ही प्रतीत होता है । <li>द्रव्य भी पुण्य-पाप रूप पुद्गल-द्रव्य है जो कि निश्चय-नय के द्वारा देखने पर जड़-स्वभाव रूप एक ही है और <li>उसका फल जो सुख-दुखरूप अनुभव में आता है वह भी आत्मा से उत्पन्न हुये निर्विकार सुख की अपेक्षा से दुख रूप ही प्रतीत होता है और <li>शुभाशुभ बंध रूप जो आश्रय है वह भी बंधपने की अपेक्षा से एक रूप ही है । </ul>इस प्रकार पुण्य-कर्म और पाप-कर्म के हेतु, स्वभाव, अनुभव और आश्रय में कहीं कोई भेद नहीं है, किन्तु सदा अभेद ही है । यद्यपि व्यवहार से देखें तो उसमें भेद होता है फिर भी निश्चयनय से वहाँ शुभ और अशुभ कर्म रूप कोई भेद नहीं है । इसलिए व्यवहारी लोगों का जो पक्ष है वह बाधित हो जाता है ॥१५२॥