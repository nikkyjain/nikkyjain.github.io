आगे यह बताते हैं कि शुद्धात्मा की समुपलब्धि हो जाने से संवर कैसे हो जाता है-
[सुद्धं तु वियाणंतो सुद्धं चेवप्पयं लहदि जीवो] क्रोधादि-भावकर्म, ज्ञानावरणादि द्रव्य-कर्म, और औदारिक शरीरादि-नोकर्म इस प्रकार तीनों प्रकार के कर्मों से रहित तथा अनन्त-ज्ञानादि गुणरूप शुद्धात्मा को, निर्विकार-सुख की अनुभूति ही लक्षण जिसका ऐसे भेदज्ञान के द्वारा अर्थात ध्यान के द्वारा जो जानता है, अनुभव करता है, वह ज्ञानी-जीव कहलाता है । क्योंकि जैसे गुणों से विशिष्ट जैसी आत्मा का अर्थात् शुद्धात्मा का ध्यान करता है, अपने उपयोग में दृढ़ता से उतरता है, वह अपने आपको भी वैसा ही बना लेता है क्योंकि उपादान के समान ही कार्य होता है, यह नियम बना हुआ है । [जाणंतो दु असुद्धं असुद्धमेवप्पयं लहदि] परन्तु जो अपने आपको मिथ्यात्वादि-विकारभावों में परिणत हुआ अशुद्ध जानता है, अनुभव करता है वह अज्ञानी-जीव अपने-आपको नर-नारकादि-पर्यायरूप में अशुद्ध ही पाता है ॥१९३॥

अब संवर होने का प्रकार कौन-सा है, इसी का विशेष स्पष्टीकरण करते हैं --