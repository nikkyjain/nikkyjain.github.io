इस प्रकार द्रव्य-निर्जरा का व्याख्यान एक गाथा के द्वारा करके अब भावनिर्जरा का भी स्वरूप निम्न गाथा में स्पष्ट करते हैं---
[दव्वे उवभुंजंते णियमा जायदि सुहं व दुक्खं वा] उदय में आये हुए द्रव्य-कर्म को यह जीव जब भोगता है, तब नियम से साता और असाता वेदनीय-कर्म के उदय के वश से सुख और दु:ख अपने वस्तु के स्वभाव से ही उत्पन्न होते हैं । [तं सुहदुक्खमुदिण्णं वेददि] जो कि रागरहित स्व-संवेदनभाव से उत्पन्न होने वाले पारमार्थिक-सुख से भिन्न प्रकार का होता है । उस उदय में आये हुए सुख या दुख को सम्यग्दृष्टि-जीव भी भोगता है, किन्तु वहाँ कुछ भी भला-बुरापन न मानकर राग-द्वेष किए बिना, उपेक्षा बुद्धि से उसे भोग लेता है -- उसको पार कर जाता है -- उसके साथ तन्मय होकर मैं सुखी हूँ या दुखी हूँ इत्यादि रूप से अनुभव नहीं करता । [अथ णिज्जरं जादि] इसलिए वह उसके स्वस्थ-भाव से निर्जरा को प्राप्त हो जाता है, झड़ ही जाता है -- प्रत्युत बन्ध नहीं कर पाता । किन्तु मिथ्यादृष्टि-जीव तो मैं सुखी हूँ या दुखी हूँ इत्यादि रूप से उपादेय-बुद्धि से उसे भोगता है, इसलिए उसके वह बन्ध का कारण होता है । जैसे कोई भी चोर स्वयं कभी मरना नहीं चाहता किन्तु कोतवाल से जब पकड़ लिया जाता है और मारा जाता है तो मरण का अनुभव करता है । वैसे ही सम्यग्दृष्टि-जीव भी यद्यपि आत्मोत्थ-सहज-सुख को उपादेय मानता है और विषय-सुख को हेय, फिर भी चारित्र-मोह कर्म के उदयरूप कोतवाल से पकड़ा हुआ वह उस विषय-सुख का अनुभव भी करता है इसलिए वह कर्म उसके लिए निर्जरा का निमित्त होता है । इस प्रकार यह भाव-निर्जरा का व्याख्यान हुआ ॥२०३॥