आगे कहते हैं कि जिस परमार्थ-मोक्ष के कारणभूत पद में मतिज्ञान, श्रुतज्ञान, अवधिज्ञान, मन:पर्ययज्ञान और केवलज्ञान भेद नहीं है वह परमात्म-पद हर्ष-विषाद आदि सभी प्रकार के विकल्प-जाल से रहित है । उस परम-पद को यह आत्मा परमयोगाभ्यास से ही अनुभव करता है :-
[आभिणिसुदोधिमणकेवलं च तं होदि एक्कमेव पदं] ज्ञान मतिज्ञान, श्रुतज्ञान, अवधिज्ञान, मन:पर्ययज्ञान और केवलज्ञान के नाम से भेद होकर भी वास्तव में एक रूप ही रहता है । जैसे मेघों के द्वारा आच्छादन होने के तारतम्य के भेद से सूर्य प्रकाश में भेद हो जाते है वैसे ही मतिज्ञानावरणादि भेद वाले कर्म के वश से जिसमें मतिश्रुतादि भेद हो जाते है । [सो ऐसो परमट्ठो जं लहिदुं णिव्वुदिं जादि] इन लोक-प्रसिद्ध पाँच भेदों द्वारा भी जो भेद को प्राप्त नहीं होता वह परमार्थरूप ज्ञान सामान्य है, जिसको प्राप्त करके यह जीव निर्वाण को प्राप्त होता है ॥२२०॥
इस प्रकार ज्ञान-शक्ति और वैराग्य-शक्ति का विशेष वर्णन करने में दश गाथायें पूर्ण हुईं ।
आगे आठ गाथाओं में उस ही परमात्म-पद का प्रकाश करने वाला जो ज्ञान-गुण है उसका सामान्य वर्णन करते हैं ।