आगे सम्यग्दृष्टि जीव अपने आपके और पर के स्वरूप को विशेषतया अनेक प्रकार से जानता है --
[पुग्गलकम्मं रागो तस्स विवागोदओ हवदि एसो] पुदगल कर्मरूप द्रव्य-क्रोध जो इस जीव में पहले से ही बद्ध हो रहा है उसका विशेष विपाक अर्थात् फलरूप उदय होता है जो कि शान्तरूप आत्म-तत्त्व उससे पृथग्भूत / भिन्न अक्षमारूप भाव है वह भाव-क्रोध; [ण दु एस मज्ज भावो जाणगभावो हु अहमेक्को] मेरा भाव नहीं है क्योंकि मैं तो एक टांकी से उकीरे हुए के समान एक-परमानन्द रूप-ज्ञायक-स्वभाववाला हूँ और इस प्रकार पुदूगल-कर्म के पिण्डरूप तो द्रव्य-क्रोध है और उसके उदय से उपजा हुआ जो अक्षमारूप भाव है वह भाव-क्रोध है यह व्याख्यान पहले भी किया जा चुका है । वह कहाँ पर है ? कि 'पुग्गलपिण्डो दव्वं तस्सत्ती भावकम्मं तु' इसमें बताया है । इसी प्रकार क्रोध के स्थान पर मान, माया, लोभ, राग, द्वेष, मोह, कर्म, नोकर्म, मन, वचन, काय, क्षोत्र, चक्षु, घ्राण, रसन, स्पर्शन नाम बदलकर सोलह सूत्र भिन्न-भिन्न रूप से व्याख्यान करने योग्य हैं और इस प्रकार असंख्यात लोक परिमाण और भी जो जीव के परिणाम हैं वे सभी दूर करने योग्य हैं । सम्यग्दृष्टि जीव के लिए मिटा देने योग्य हैं ॥२०७॥