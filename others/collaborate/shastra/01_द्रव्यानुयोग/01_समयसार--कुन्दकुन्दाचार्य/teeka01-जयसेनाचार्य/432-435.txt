उपर्युक्त लिखे अनुसार विशुद्ध-ज्ञान-दर्शन-स्वभाव वाले परमात्मा के नोकर्म आदि आहार के अभाव होने पर आहारमय देह नहीं है । देह के अभाव में देहमयी द्रव्य-लिंग भी निश्चय से मुक्ति का कारण नहीं है --
जो मोही हैं अर्थात् रागादि-विकल्प की उपाधि से रहित परम-समाधिरूप भाव-लिंग के विषय के जानकर नहीं हैं, ये नाना प्रकार के बनावटी साधुओं के भेष अथवा गृहस्थों के भेष लेकर मान बैठते हैं कि यह द्रव्य-मय मेरा भेष मुझे मुक्ति प्राप्त करा देगा । उसके लिये आचार्य कहते हैं कि [ण य होदि मोक्खमग्गो लिंगं] भाव-लिंग से रहित अर्थात् अंतरंग-शुद्धि से रहित केवल-मात्र शरीर पर स्वीकार किया हुआ द्रव्य-लिंग ही मोक्ष का मार्ग नहीं हो सकता । क्योंकि [जं देहणिम्ममा अरिहा] अर्हन्त-भगवान देह से निर्ममत्व होते हुए और [लिंगं मुइत्तु] लिंग का आधार जो शरीर उसके ममत्त्व को मन-वचन-काय से छोड़कर [दंसणणाणचरित्तणि सेवंते] सम्यग्दर्शन, सम्यग्ज्ञान और सम्यक्चारित्र की सेवा करते हैं । अर्थात चिदानंद ही है एक स्वभाव जिसका, ऐसा जो शुद्धात्म-तत्त्व उसके विषय में जो श्रद्धान, ज्ञान और आचरण-रूप सम्यग्दर्शन, ज्ञान और चारित्र हैं, उनको बार-बार उपार्जन करते हैं ॥४३२-४३३॥
[ण वि एस मोक्खमग्गो] यह मोक्ष का मार्ग नहीं है । कौन मोक्ष का मार्ग नहीं है ? कि [पासंडीगिहिमयाणि लिंगाणि] निर्विकल्प समाधि-रुप भाव-लिंग से सर्वथा रहित जो पाखंडी या गृहस्थों के द्वारा स्वीकार किये जो नाना भेष हैं, वे मोक्ष-मार्ग नहीं हैं । ये भेष कौन-कौन से हैं ? कि  बाह्य में सर्वथा निर्ग्रन्थ होकर रहता अथवा कोपीन धारण करना आदि-रूप बहिरंग आकार के चिह्न-रूप हैं, ये सब मोक्ष-मार्ग नहीं हैं । मोक्ष-मार्ग कब है ? कि [दंसणणाणचरित्तणि मोक्खमग्गं जिणा बेंति] शुद्ध-बुद्ध-रूप एक-स्वभाव-वाला जो परमात्म-तत्त्व उसका श्रद्धान, ज्ञान और अनुभव ही है स्वरूप जिसका, ऐसा सम्यग्दर्शन-ज्ञान-चारित्र मोक्ष का मार्ग है, ऐसा जिनेन्द्र भगवान ने कहा है ॥४३४॥
[तम्हा जहित्तु लिंगे सागारणगारएहिं वा गहिदे] जब कि ऊपर लिखे अनुसार सम्यग्दर्शन, ज्ञान, चारित्र ही मोक्ष का मार्ग है, ऐसा जिनेन्द्र भगवान, प्रतिपादन करते हैं तो निर्विकार स्व-संवेदन-ज्ञानरूप जो भाव-लिंग है उससे रहित होने वाले सागार गृहस्थ और अनगार त्यागी मुनियों के द्वारा मात्र बाह्य में ग्रहण किये हुए द्रव्य-लिंगों को छोड़कर [दंसणणाणचरित्ते अप्पाणं जुंज मोक्खपहे] हे भव्य ! केवल-ज्ञानादि अनंत-चतुष्टय स्वरूप जो शुद्ध आत्मा उसका समीचीन श्रद्धान, ज्ञान और अनुष्ठान रूप जो अभेद-रत्नत्रय ही है लक्षण जिसका, ऐसे मोक्ष-मार्ग में अर्थात मोक्ष के उपाय में अपने आपको युक्त करो अर्थात तल्लीन बन जावो ॥४३५॥