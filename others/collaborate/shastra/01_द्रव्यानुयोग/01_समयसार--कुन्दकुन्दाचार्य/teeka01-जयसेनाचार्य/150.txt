अब आचार्यदेव नयपक्ष से दूरवर्ती शुद्धजीव के स्वरूप को कहते हैं -- 
[दोण्ह वि णयाण भणिदं जाणदि] जो कोई नयों के पक्षपात से दूर स्व-संवेदन-ज्ञानी है वह बद्ध-अबद्ध, मूढ-अमूढ आदि नय के विकल्पों से रहित चिदानंदमयी एक स्वभाव को उसी प्रकार जानता है जैसा भगवान केवली, निश्चयनय तथा व्यवहारनय के विषय द्रव्य-पर्याय रूप अर्थ को जानते हैं । [णवरं तु समयपडिबद्धो] किन्तु सहज परमानन्द स्वभाव जो शुद्धात्मा उसके अधीन होते हुए केवली भगवान, [णयपक्खपरिहीणो] निरन्तर केवलज्ञान के रूप में वर्तमान होने से श्रुत-ज्ञानावरणीय कर्म के क्षयोपशम से उत्पन्न होने वाले विकल्प जाल रूप जो निशचयनय और व्यवहारनय किसी भी नय के पक्ष रूप विकल्प को कभी स्वीकार नहीं करते अर्थात् उसे छूते भी नहीं हैं । वैसे ही गणधरदेव आदि छद्मस्थ महर्षि लोग भी दोनों नयों के द्वारा बताये हुए वस्तु के स्वरूप को जानते अवश्य हैं फिर भी चिदानन्दैक स्वभावरूप शुद्धात्मा के अधीन होते हुये अर्थात शुद्धात्म-स्वरूप का अनुभव करने में लीन होते हुए श्रुत-ज्ञानावरणीय कर्म के क्षयोपशम से उत्पन्न विकल्पों का जालरूप जो दोनों नयों का पक्षपात उससे शुद्ध-निश्चय के द्वारा दूर होकर नय के पक्षपात रूप विकल्प को निर्विकल्प समाधिकाल में अपने आत्मरूप से ग्रहण नहीं करते हैं ॥१५०॥