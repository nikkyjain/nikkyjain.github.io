अब यहाँ पर उनमें से पहले ज्ञान-शक्ति का वर्णन करते हैं :-
[जह विसमुवभुंजंतो वेज्जो पुरिसो ण मरणमुवयादि] जैसे मंत्र-विद्या के जानकार पुरुष विष को खाकर निर्दोष-मन्त्र की सामर्थ्य से मरण को प्राप्त नहीं होते हैं । [पोग्गलकम्मस्सुदयं तह भंजुदि णेव बज्झदे णाणी] वैसे ही परम-तत्त्वज्ञानी-जीव शुभ व अशुभरूप कर्म के फल को भोगता हुआ भी वह, निर्विकल्प-समाधि है लक्षण जिसका, ऐसे भेद-ज्ञानरूप-अमोघ कभी भी निष्कल नहीं होने वाले मन्त्र के बल से कर्म-बन्ध को प्राप्त नहीं होता । इस प्रकार ज्ञान-शक्ति का व्याख्यान पूर्ण हुआ ॥२०४॥
[जह मज्जं पिबमाणो अरदीभावेण मज्जदि ण पुरिसो] जैसा कोई पुरुष अपने बवासीर आदि रोग को मिटाने के लिये भांग आदि मादक पदार्थ पीता है । उसमें उसकी मादकता को दबानेवाली औषधि डालकर अरुचि भाव से पीता है अत: वह उन्मत्त नहीं बनता है । [दव्वुवभोगे अरदो णाणी वि ण बज्झदि तहेव] वैसे ही परमार्थ तत्त्व का जानकार पुरुष पंचेन्द्रियों के विषयभूत खान-पान आदि द्रव्य को उपभोग करने के समय में भी निर्विकार स्व-संवेदन से रहित होने वाले बहिरात्मा जीव की अपेक्षा से जिस-जिस प्रकार के रागभाव को नहीं करता है उस-उस प्रकार का कर्म-बन्ध उसके नहीं होता । जब हर्ष-विषाद आदि रूप समस्त विकल्प जालों से रहित परम आत्म-ध्यान वहीं है लक्षण जिसका, ऐसे भेद-ज्ञान के बल से सर्वथा वीतराग हो जाता है उस समय नूतन कर्म-बन्ध नहीं करता है । यह उसकी वैराग्य शक्ति की विशेषता है ॥२०५॥
इस प्रकार यथाक्रम से द्रव्य-निर्जरा, भाव-निर्जरा, ज्ञान-शक्ति और वैराग्य-शक्ति का वर्णन करते हुए इस निर्जरा-अधिकार में तात्पर्य-व्याख्यान की मुख्यता से ४ गाथायें पूर्ण हुईं ।