अब पूर्वोक्त अज्ञानी-जीवों के लिए जो वास्तव में मोक्ष का हेतु है उसे स्पष्ट कर बताते हैं --
<ul><li>[जीवादीसद्दहणं सम्मत्तं] जीवादि-नवपदार्थों का विपरीत अभिप्राय से रहित जो सही श्रद्धान है वही सम्यग्दर्शन है । <li>[तेसिमधिगमो णाणं] उन्हीं जीवादि-पदार्थों का संशय / उभय-कोटि ज्ञान, विमोह / विपरीत एक-कोटि ज्ञान, विभ्रम / अनिश्चित ज्ञान, इन तीनों से रहित जो यथार्थ अधिगम होता है, निर्णय कर लिया जाता है, जान लिया जाता है वह सम्यग्यज्ञान कहलाता है । <li>[रागादीपरिहरणं चरणं] और उन्हीं के सम्बन्ध से होने वाले जो रागादिक-विभाव होते हैं उनको दूर हटा देना सो सम्यक्चारित्र कहलाता है । </ul>[एसो दु मोक्खपहो] यह व्यवहार-मोक्षमार्ग है । हाँ, भूतार्थनय के द्वारा जाने हुए <ul><li>उन्हीं जीवादि-पदार्थों को अपनी शुद्धात्मा से पृथक् रूप में ठीक-ठीक अवलोकन करना, निश्चय-सम्यग्दर्शन कहलाता है । और <li>उन्हीं जीवादि-पदार्थों को अपनी शुद्धात्मा से पृथक् रूप में जानना सो निश्चय-सम्यग्ज्ञान है । और <li>उनको शुद्धात्मा से भिन्न जानकर राग-रूप-विकल्प से रहित होते हुए अपनी शुद्धात्मा में अवस्थित होकर रहना, निश्चय-सम्यक्चारित्र है । </ul>इस प्रकार यह निश्चय-मोक्षमार्ग हुआ ॥१६२॥