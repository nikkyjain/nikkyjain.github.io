आगे कहते हैं कि सम्यग्दृष्टि भोगों की वांछा नहीं करता है --
[जो वेददि वेदिज्जदि समए समए विणस्सदे उभयं] जो कोई रागादि रूप विकल्प है वह तो वेदन करने वाला, अर्थात अनुभव करने वाला है अत: कर्ता है, और जो साता के उदय से होने वाला कर्म-रूप-भाव रागादि-विकल्प से अनुभव किया जाता है, वे दोनों ही भाव, अर्थ-पर्याय की अपेक्षा से अपने-अपने समय में होकर नष्ट हो जाते हैं, क्षणिक हैं । [तं जाणगो दु णाणी उभयं पि ण कंखदि कयावि] अतएव वर्तमान में व आगामी काल में भी होने वाले वेध्य-वेदक-रूप दोनों भावों को विनश्वर जानता हुआ तत्त्वज्ञानी जीव उन दोनों में से किसी को कभी नहीं चाहता है ॥२१३॥