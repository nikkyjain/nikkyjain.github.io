[जो मण्णदि हिंसामि य हिंसिज्जामि य परेहिं सत्तेहिं सो मूढो अण्णाणी] जो कोई ऐसा मानता है कि मैं पर जीवों को मारता हूँ तथा पर जीवों के द्वारा मैं मारा जा रहा हूँ, तो उनका यह भाव-विचार नियम से अज्ञान-भाव है, जो कि बंध का कारण है । इस प्रकार जिस किसी के भी यह विचार / भाव होता है वही अज्ञानी / मूर्ख होता है । [णाणी एत्ते दु विवरीदो] किन्तु जो इससे उल्टे विचार वाला है जो कि जीवन-मरण, लाभ-अलाभ, सुख-दु:ख, शत्रु-मित्र तथा निन्दा और प्रशंसा आदि विकल्पों में राग-द्वेष नहीं करता हुआ शुद्धात्मा की भावना से उत्पन्न हुआ जो परमानन्द सुख उसका आस्वादन करना ही है स्वरूप जिसका, ऐसे भेद-ज्ञान में तल्लीन होता है अर्थात उपर्युक्त सम-भाव से तन्मय होता है वह ही ज्ञानी जीव होता है ॥२६२॥
अध्यवसान, अज्ञान कैसे हैं ? इसे दिखाते हैं --
[आऊदयेण जीवदि जीवो एवं भणंति सव्वण्हू] प्रत्येक जीव अपनी आयु के उदय से जीवित है । इस प्रकार सर्वज्ञ भगवान् कहते हैं तू [आउं च ण दिंति तुहं कहं णु ते जीविदं कदं तेसिं] आयु-कर्म तो उन्हें देता नहीं है क्योंकि उनकी आयु तो उनके शुभ तथा अशुभ परिणामों के अनुसार उपजी है तो फिर तूने उन्हें कैसे जीवित कर दिया । अर्थात किसी भी प्रकार जीवित नहीं किया । इसलिये हो सके जहाँ तक इन सब विकल्पों को छोड़कर ज्ञानी जीव को स्व-संवेदन ही है लक्षण जिसका ऐसी त्रिगुप्ति रूप समाधि में लगा रहना चाहिये और जब इसका अभाव हो जाये अर्थात उसका उपयोग उस समाधि से हट जावे तो उस असमर्थ अवस्था में प्रमाद के कारण से 'मैं इस जीव को मार रहा हूँ या जिला रहा हूँ' ऐसा विकल्प आवे तो मन में ऐसा विचारना चाहिए कि इसके ऐसा होने में प्रधान कारण इसके शुभ तथा अशुभ कर्म का उदय है, मैं तो केवल निमित्त-मात्र हूँ, ऐसा विचार कर अपने मन में राग और द्वेष रूप अहंकार नहीं करना चाहिए इसका यहीं तात्पर्य है ॥२६४॥