आगे यह बतलाते हैं कि शुद्ध-निश्चय-नय से कर्म-फल को भोगते रहना जीव का स्वभाव नहीं है क्योंकि वह तो अज्ञान भाव है --
[अण्णाणी कम्मफलं पयडिसहावट्ठिदो दु वेदेदि] विशुद्ध-ज्ञान-दर्शन-स्वभाव वाले आत्म-तत्त्व के समीचीन श्रद्धान, ज्ञान और अनुष्ठान-रूप अभेद-रत्नत्रय-स्वरूप-भेदज्ञान के न होने से अज्ञानी जीव उदय में आए हुए कर्म-प्रकृति के स्वभाव में अर्थात् सुख-दु:ख स्वरूप में स्थित होकर हर्ष-विषादमय होकर उस कर्म के फल को वेदता है, अनुभव करता है । [णाणी पुण कम्मफलं जाणदि उदिदं ण वेदेदि] और ज्ञानी तो पूर्वोक्त भेद-ज्ञान के सद्भाव से वीतराग-सहज-परमानन्द-स्वरूप-सुखरस के आस्वादन द्वारा परम-समरसी-भावरूप में परिणत होता हुआ, उदय में आये हुए फल को वस्तु का जैसा स्वरूप है उसी प्रकार जानता ही है । किन्तु हर्ष-विषादमय होकर उसे वेदता अर्थात भोगता नहीं है ॥३३८॥