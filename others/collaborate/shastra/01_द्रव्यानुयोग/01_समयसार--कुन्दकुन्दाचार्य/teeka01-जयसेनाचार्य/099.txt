[परं] भाव-कर्म रूप व द्रव्य-कर्म रूप पर-द्रव्य को [अप्पाणं कुव्वदि] पर-द्रव्य और आत्मा में परस्पर भेद-ज्ञान न होने के कारण आपरूप किये रहता है । [अप्पाणं वि य परं करंतो] तथा अपनी शुद्धात्मा को भी पर-रूप विकारी करता है । [सो अण्णाणमओ जीवो कम्माणं कारगो होदि] वह अज्ञानी-जीव नूतनकर्मों का करने वाला अर्थात् बांधने वाला होता है । जैसे कोई पुरुष शीत या उष्ण पुदुगलों के परिणामों की अवस्था में और उसी प्रकार शीतोष्ण रूप अनुभव में जो भेद है उसको, एकता के अभ्यास के कारण नहीं जानता हुआ, 'मैं शीतरूप हूँ या उष्णरूप हूं -- मुझे ठण्ड लगती है या गर्मी लगती है', इस प्रकार शीतोष्ण रूप परिणति का कर्ता बन जाता है, वैसे ही यह संसारी जीव भी अपनी शुद्धात्मा की अनुभूति से भिन्न जो उदयागत पुद्गल कर्म की अवस्था और उसके निमित्त से होने वाले सुख-दुख-रूप-अनुभव में एकता आरोप कर लेने से उन समस्त प्रकार के रागादि-विकल्प से रहित स्व-संवेदन ज्ञान के न होने पर पर-द्रव्य में और आत्मा में जो भेद है उसे नहीं जानता है । इसलिये 'मैं सुखी हूँ, मैं दु:खी हूँ' इस प्रकार से परिणमन करता हुआ कर्मों का कर्ता बनता है ॥९९॥