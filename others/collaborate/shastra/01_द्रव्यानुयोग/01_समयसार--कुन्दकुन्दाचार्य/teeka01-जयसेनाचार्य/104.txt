[एदेण दु सो कत्ता आदा णिच्छयविदूहिं परिकहिदो] पूर्वोक्त तीन गाथाओं में जैसा कहा है उस अज्ञान-भाव से यह आत्मा कर्त्ता बनता है ऐसा निश्चय के जानने वाले सर्वज्ञ-भगवान ने कहा है । तात्पर्य यह है कि जब यह आत्मा वीतराग-परम-सामासिक-स्वरूप-संयम-भावात्मक-अभेद-रत्नत्रय का प्रतिपक्षीभूत जो अज्ञान-भाव, जिसका उपर्युक्त तीन गाथाओं में व्याख्यान किया गया है, उस रूप परिणत होता है तब उसी मिथ्यात्त्व और रागादिभाव का कर्ता होता है, जिससे इसके द्रव्य-कर्म का बंध हुआ करता है । किन्तु जब यह आत्मा चिदानन्दमय एक स्वभाव वाले शुद्धात्मा के अनुभव परिणाम में परिणत होता है उस समय यह सम्याज्ञानी होकर मिथ्यात्त्व और रागाद्यात्मक भाव-कर्म रूप अज्ञान-भाव का करने वाला नहीं होता है । तब इस कर्तापन के अभाव होने पर उसके द्रव्य-कर्मों का भी बंध नहीं होता है । [एवं खलु जो जाणदि सो मुञ्चदि सव्वकत्तितं] गाथा के पूर्वार्द्ध में कहे अनुसार मन में जो वस्तु-स्वरूप जानता है वह सराग-सम्यग्दृष्टि होता हुआ अशुभ-कर्म के कर्तापन को छोड़ता है / उससे दूर हो जाता है । किन्तु जब वही निश्चय-चारित्र के साथ में अविनाभाव रखने वाले वीतराग-सम्यग्दर्शन का धारक होता है तब शुभ-अशुभ सभी प्रकार के कर्म के कर्तापन को छोड़ देता है । इस प्रकार जीव के रागादिरूप-अज्ञानभाव से तो कर्मबंध होता है और वीतराग-भावरूप सम्यग्ज्ञान से कर्म बंध का अभाव होता है । यह बात निश्चित हई ॥१०४॥

इस प्रकार अज्ञानी और सम्यग्ज्ञानी जीव के स्वरूप प्रतिपादन की मुख्यता से दूसरे स्थल में छह गाथायें पूर्ण हुईं । इस प्रकार द्विक्रियावादी का निराकरण करते हुए विशेष उपाख्यान के रूप में कहीं हुई बारह गाथायें पूर्ण हुई । अब फिर भी ११ गाथाओं से उपसंहाररूप में आचार्यदेव इसी द्विक्रियावादी के निराकरण के विषय में और भी विशेष व्यायाख्यान करते हैं ।