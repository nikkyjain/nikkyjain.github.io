अब संवर प्रवेश करता है । इस संवर के अधिकार में जहाँ पर मिथ्यादर्शन और रागादि में परिणमन होता हुआ बहिरात्मा की भावना रूप जो आस्रव भाव नहीं है, वहाँ संवर होता है । इस प्रकार आस्रव के विपक्षरूप-वीतराग-सम्यकत्वरूप संवर का व्याख्यान चौदह गाथाओं में करते हैं । <ul><li>वहाँ सबसे पहले संक्षेप में मुख्यरूप से यह व्याख्यान करते हुए कि भेद-विज्ञान से ही शुद्धात्मा की प्राप्ति होती है जिसमें [उवओगे] इत्यादि तीन गाथायें हैं । <li>इसके पश्चात् भेदज्ञान से शुद्धात्मा की प्राप्ति कैसे होती है ? ऐसा प्रश्न होने पर उसका परिहार करते हुए [﻿जह कणयमग्गितवियं] इत्यादि दो गाथायें हैं । <li>उसके आगे यह आत्मा शुद्ध-भावना से ही शुद्ध होता है इस कथन की मुख्यता से [﻿सुद्धं तु वियाणंतो] इत्यादि एक गाथा है । <li>उसके आगे-संवर किस प्रकार होता है ? ऐसा प्रश्न होने पर उसका उत्तर देते हुए [अप्पाणमप्पणा] इत्यादि तीन गाथायें हैं । <li>उसके आगे आत्मा तो छद्मस्थ के परोक्ष है उसके ज्ञान-गम्य नहीं है फिर उसका ध्यान कैसे किया जा सकता है ? ऐसा पूछने पर देवतारूप दृष्टान्त के द्वारा परोक्ष आत्मा भी जाना जा सकता है ऐसा बताते हुए [उवदेसेण] इत्यादि दो गाथायें हैं । <li>उसके आगे उदय को प्राप्त हुए रागादि-विकारभावों का अभाव हो जाने पर जीव के रागादि-आस्रवभावों का भी अभाव हो जाता है इस प्रकार संवर के क्रम की मुख्यता से [तेसिं हेदू] इत्यादि तीन गाथायें हैं । </ul>इस प्रकार आस्रव के प्रतिपक्षरूप में संवर का व्याख्यान हुआ है उसकी यह समुदाय पातनिका है ।

अब यहाँ पर सबसे पहले, निर्विकार स्व-संवेदन ज्ञान है लक्षण जिसका ऐसे, भेदविज्ञान का निरूपण करते है । वह भेद-ज्ञान शुभ और अशुभ दोनों ही प्रकार के कर्मों के संवर का परमोत्तम कारण है --

[उवओगे उवओगो] क्योंकि ज्ञान और दर्शनरूप उपयोग ही आत्मा का स्वरूप है अत: अभेद-विवक्षा से यहाँ पर उपयोग शब्द से आत्मा को लिया गया है, उस उपयोग-स्वरूप-शुद्धात्मा में ज्ञान-दर्शना-उपयोग मात्र ही होता है अर्थात् उसमें क्रोधादिक-विकारभाव नहीं होते हैं । [कोहादिसु णत्थि को वि उवओगो] शुद्ध-निश्चयनय से क्रोधादिक-परिणामों के होने पर कोई भी उपयोग अर्थात् आत्मा नहीं रहता -- वह अनात्मा, भ्रष्टात्मा बन जाता है । [कोहो कोहे चेव हि] क्योंकि क्रोध होने पर आत्मा स्वयं ही क्रोधरूप होता है । [उवओगे णत्थि खलु कोहो] परन्तु  उपयोग अर्थात शुद्धात्मा में निश्चय से जरा-सा भी क्रोधभाव नहीं होता है [अट्ठवियप्पे कम्मे णोकम्मे चावि णत्थि उवओगो] वैसे ही ज्ञानावरणादि-रूप आठ प्रकार के द्रव्य-कर्म तथा औदारिकादि शरीर-रूप नोकर्म के रहने पर भी शुद्ध-बुद्ध एक-स्वरूप परमात्मा नहीं रह पाता है । । [उवओगम्हि य कम्मं णोकम्मं चावि णो अत्थि] उपयोगमय शुद्धात्मा में शुद्ध-निश्चयनय से द्रव्य-कर्म और नोकर्म भी नहीं हैं । [एदं दु अविवरीदं णाणं जइया दु होदि जीवस्स] इस प्रकार का चिदानंदमय एक शुद्धात्मा विपरीत-अभिप्राय से रहित स्व-संवेदनरूप-भेदज्ञान जब इस जीव को हो जाता है, [तइया ण किंचि कुव्वदि भावं उवओगसुद्धप्पा] तब इस प्रकार के भेद-ज्ञान के होने से इसे स्वात्मा की उपलब्धि हो जाने पर फिर वह मिथ्यात्व और रागादिरूप विकार भावों में से किसी भी प्रकार के भाव को नहीं करता है, नहीं परिणमता है । क्योंकि फिर तो वह निर्विकार चिदानंद रूप जो एक शुद्ध-उपयोग उससे शुद्ध-आत्मा होता हुआ शुद्ध-स्वभाव का धारक बना रहता है । जहाँ पर इस प्रकार का संवर नहीं होता वहाँ पर वह आस्रव होता है, इस प्रकार इस अधिकार में सब स्थान पर जानना ।

इस प्रकार पूर्व में कहे अनुसार भेद-ज्ञान से शुद्धात्मा की उपलब्धि होती है । जिसके होने पर यह जीव मिथ्यात्व और रागादिरूप विकार भाव नहीं करता है, तब इसके नूतन कर्मों का संवर हो जाता है, इस प्रकार संक्षेप व्याख्यान की मुख्यता से तीन गाथायें पूर्ण हुईं ॥१८८-१९०॥