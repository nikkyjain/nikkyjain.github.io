यदि शुद्ध पारिणामिक परमभाव के ग्रहण करने वाले शुद्ध-द्रव्यार्थिकनय से सोचा जाय तो नय के विकल्प स्वरूप जो समस्त प्रकार के पक्षपात, उनसे रहित ही समय सार होता है ऐसा नीचे की गाथा में कहते हैं --
[सव्वणयपक्खरहिदो भणिदो जो सो समयसारो] जब कि आत्मा, निर्विकल्प-समाधि-पुरुषों के द्वारा इन्दियानिंद्रियजनित बाह्य-विषयक समस्त-मतिज्ञान के विकल्पों से रहित ही देखा और जाना जाता है । तथा वही आत्मा बद्धाबद्धादिक-विकल्पनय के पक्षपात से रहित ऐसे समयसार का अनुभव करता हुआ देखा और जाना जाता है । इसलिए [सम्मद्दंसणणाणं एसो लहदि त्ति णवरि ववदेसं] मात्र सकल-विमल-केवल-ज्ञान और केवल-दर्शनरूप व्यपदेश को वह स्वीकार करता है, न कि बद्धाबद्धादिरूप व्यपदेशों को ॥१५१॥
इस प्रकार निश्चय-नय और व्यवहार-नय इन दोनों नयों के पक्षपात से रहित शुद्ध-समयसार के व्यायाख्यान की मुख्यता से चार गाथाओं द्वारा यह नवम अंतराधिकार समाप्त हुआ ।
इस प्रकरण के द्वारा [जाव ण वेदि विसेसंतरं] इत्यादि गाथा से शुरू करके पाठ के क्रम से <ul><li>अज्ञानी और सम्यग्ज्ञानी जीव की संक्षेप सूचना देते हुए छ: गाथाएँ कहीं हैं और <li>इसके बाद अज्ञानी और सम्यग्ज्ञानी जीव का विशेष व्यायाख्यान करते हुए ग्यारह गाथाएँ कहीं हैं फिर <li>चेतन और अचेतन सब कार्यों का एक ही उपादानकर्ता होता है ऐसे अभिप्राय वाले द्विक्रियावादी के निराकरण की मुख्यता से २५ गाथाएँ कहीं हैं <li>इसके अनंतर मिथ्यात्वादि पांच-प्रत्यय ही कर्म करते हैं, आत्मा नहीं, इस प्रकार का समर्थन करते हुए ७ गाथाएँ कहीं हैं, <li>इसके आगे जीव और पुद्गल का कथंचित परिणामित्व स्थापन करने की मुख्यता को लेकर आठ गाथाएँ कहीं हैं <li>इसके अनंतर ज्ञानमय और अज्ञानमय-परिणाम के कथन की मुख्यता से ९ गाथाएँ हैं <li>इसके आगे अज्ञान-भाव को मिथ्यात्वादि-पाँच प्रत्यय के भेदरूप से प्रतिपादन करने वाली ५ गाथाएँ हैं । <li>तदनंतर जीव ओर पुद्गल ये दोनों परस्पर एक दूसरे के उपादान कर्ता नहीं हैं इस प्रकार के कथन की मुख्यता से ३ गाथाएँ कहीं हैं । <li>इसके पीछे यह बतलाते हुए कि शुद्ध-समयसार तो नय के पक्षपात से सर्वथा रहित है ऐसा कथन करने में ४ गाथाएँ आई हैं । </ul>इस प्रकार समस्त ७८ गाथाओं के द्वारा और ९ अन्तराधिकारों के द्वारा यह कर्त्ता-कर्म नाम का महाधिकार समाप्त हुआ ।
वृहाँ जीव और अजीव के अधिकार-रूप इस ग्रन्थ की रंगभूमि में भेषधारी दो पात्र नृत्य करते हैं; और बाद में वे पृथक्-पृथक् हो जाते हैं । वैसे ही यहाँ शुद्ध-निश्चय-नय के द्वारा जीव और अजीव ये दोनों अपने-अपने कर्ता और कर्म भेष को छोड़कर निकल गये हैं ।

इति श्री जयसेनाचार्यकृत समयसार की 'तात्पर्यवृत्ति' नाम की व्याख्या के हिंदी अनुवाद में यह पुण्यपापादि सात पदार्थों से सम्बन्ध रखने वाला पीठिकारूप तीसरा महाधिकार समाप्त हुआ ।