अब प्रश्न होता है कि ज्ञानी-जीव द्रव्य-प्रत्यय रूप बन्ध के कारण विद्यमान रहने पर भी निरास्रव कैसे होता है, सो बताते हैं --
[सव्वे पुव्वणिबद्धा दु पच्चया अत्थि सम्मदिट्ठिस्स] उपशम श्रेणी में प्राप्त हुए वीतराग सम्यग्दृष्टि-जीव के पूर्व में बंधे हुए सब ही मिथ्यात्वादि-कर्म सत्ता में विद्यमान होते हैं । [उवओगप्पाओगं बंधंते कम्मभावेण] वे सब उपयोग में आने पर-तत्काल उदय को प्राप्त होने पर आत्मा में रागद्वेषादि पैदा करने से नूतन-कर्मबन्ध के करने वाले होते हैं । किन्तु पूर्व-द्रव्य-कर्मों की सत्ता मात्र से बंध करनेवाले नहीं होते । [संतावि णिरुवभोज्जा बाला इत्थी जहेव पुरिसस्स] कहीं प्राकृत में लिंग-व्यभिचार भी होता है । नपुंसक-लिंग के स्थान में पुल्लिंग का और पुल्लिंग के स्थान में नपुंसक-लिंग का और कारक में कारकान्तर का निर्देश भी हो जाया करता है । जैसे मनुष्य के लिए बालस्त्री उपभोग योग्य नहीं होती वैसे ही उदय से पहले अनुदय-दशा में रहने वाले पूर्व-बद्ध-कर्म फलकारक नहीं होते [बंधदि ते उवभोज्जे तरुणी इत्थी जह णरस्स] किन्तु उदय-काल में ही वे सब कर्म उपभोग के योग्य होते हैं -- फलकारक होते हैं, रागादिरूप-विकारभाव पैदा करने से नूतन-कर्म का बंध करने वाले होते हैं, जैसे स्त्री, तरुण होने पर मनुष्य को रागी बनाकर विवश करने वाली होती है । [होदूण णिरुवभोज्जा तह बंधदि जह हवंति उवभोज्जा] उदय होने से पूर्वकाल में अपने-अपने गुणस्थान के अनुसार निरुपभोग्य होकर अर्थात् फलकारक न होकर जब उदय-काल को प्राप्त होते हैं तब उपभोग होते हुए फलदायक हुआ करते हैं तब [सत्तट्ठविहा भूदा णाणावरणादिभावेहिं] यह जीव अपने रागादिभावों के अनुसार आयु-बन्ध के काल में तो ज्ञानावरणादि आठ प्रकार के कर्मों को और शेष काल में आयुष्य के बिना सात प्रकार के कर्मों को नूतन-कर्म के रूप में बांधता रहता है । किन्तु अस्तित्व मात्र से ही पुरातन-कर्म नूतन-कर्म-बन्ध करने में कारण नहीं हुआ करते अर्थात् बिना रागादिकभाव के द्रव्य-कर्म (प्रत्यय) विद्यमान होते हुए भी कर्म-बन्ध के कारण नहीं होते इसलिए सम्यग्दृष्टि-जीव अबन्धक होता है -- ऐसा कहा है । खुलासा इसका यह है कि यह संसारी जीव जब अनन्त-संसारात्मक मिथ्यादृष्टिपन को पारकर चतुर्थ-गुणस्थान में पहुँचता है तथा अविरत--सराग-सम्यग्दृष्टि बनता है तो इसके मिथ्यात्वादि ४३ प्रकृतियों का नूतन-बंध होने से रह जाता है शेष ७७ प्रकृतियों का बंध करता रहता है किन्तु पूर्व की अपेक्षा स्वल्प-स्थिति और अनुभाग को लिए हुए बांधता है, एवं संसार की स्थिति को छेदकर उसे परीत-संसार बना लेता है । जैसा कि सिद्धांत में कहा है -- (१) परिपूर्ण द्वादशांग का ज्ञान प्राप्त होना (२) अरहन्त भगवान के प्रति भक्ति अर्थात सम्यग्दर्शन का लाभ होना (३) शुद्धात्म स्वरूप से एकाग्रतारूप अविचलित परिणाम होना (४) और केवली समुद्धात का होना ये चार कारण संसार की स्थिति को छेदने के लिए होते हैं ।

वहाँ द्वादशांग के विषय में जो ज्ञान हैं वह व्यवहार-नय से इतर जीवादि बाह्य समस्त पदार्थों का श्रुत के द्वारा ज्ञान हो जाना है और निश्चय-नय से वीतराग रूप स्वसंवेदनात्मक ज्ञान का हो जाना सो द्वादशांगावगम कहलाता है । भक्ति नाम सम्यक्त्व का है जो व्यवहार से तो पंचपरमेष्ठी की समाराधनारूप होती है वह सराग सम्यग्दृष्टि जीवों के हुआ करती है, किन्तु निश्चय से तो वह भक्ति वीतराग-सम्यग्दृष्टि जीवों के शुद्धात्म-तत्व की भावना के रूप में हुआ करती है । निवृति / वापिस लौटना - न होना सो अनिवृत्ति कहलाता है अर्थात शुद्धात्मा के स्वरूप से च्युत न होना, एकाग्रता रूप परिणमन हो सो अनिवृत्ति है । इस प्रकार द्वादशांग का निश्चय और व्यवहार रूप दोनों प्रकार का ज्ञान हो जाना सो द्वादाशांगावगम कहलाता है । निश्चय और व्यवहार दोनों प्रकार के सम्यक्त्व का होना सो भक्ति कहलाती है । सराग-चारित्र हो जाने पर वीतराग-चारित्र का भी होना सो अनिवृत्ति परिणाम है । इस प्रकार भेद-रत्नत्रय और अभेद-रत्नत्रय के रूप में जो सम्यग्दर्शन, सम्यग्ज्ञान और सम्यग्चारित्र होते हैं वह संसार की स्थिति के छेदने के कारण होते हैं जो कि छदृमस्थ जीवों के हुआ करते है किन्तु केवली भगवान् के दण्ड, कपाट, प्रतर और लोकपूरण जो केवली समुद्घात होता है वह संसार की स्थिति छेदने में कारण होता है -- यह तात्पर्य है । इस प्रकार द्रव्य-प्रत्यय होकर भी रागादिरूप भाव आस्रव के न होने पर नूतन-बंध करने वाले नहीं होते । इस प्रकार के कथन की मुख्यता से चार गाथायें पूर्ण हुईं ॥१८०-१८३॥