आगे कहते हैं कि यह जीव अपने आत्मा में स्थितिरूप स्वस्थभाव के विरोधी रागादिरूप अध्यवसान से मोहित होता है तब यह सब ही परद्रव्य को अपना मानने लगता है --
उदय में आये हुए नरकगति आदि कर्म के वश से यह जीव नारक, तिर्यंच, मनुष्य और देवरूप अवस्थाओं को तथा पुण्य-पाप रूप और भी सभी अवस्थाओं को जो कि कर्म-जनित अवस्थायें हैं उनको अपने आप के साथ लगा कर अपना लेता है, अपनी कर लेता है । अर्थात् निर्विकाररुप जो परमात्म-तत्त्व, उसके ज्ञान से भ्रष्ट होता हुआ वह उन उदयागत कर्म से उत्पन्न विभाव रूप परिणामों को 'मैं नारकी हूँ' इत्यादि रूप से अपने ऊपर लाद लेता है तथा धर्मास्तिकाय, अधर्मास्तिकाय, जीव, अजीव, लोक और अलोक रूप जो ज्ञेय-पदार्थ हैं उनको भी अपनी परिच्छित्ति करने के विकल्परूप अध्यवसान के द्वारा अपनेआप से जोड़ करके अपना लेता है । 
अभिप्राय यह है कि जैसे धटाकार में परिणत हुआ ज्ञान भी उपचार से अर्थात विषय-विषयी के सम्बन्ध से घट कहा जाता है, वैसे ही धर्मास्तिकायादि ज्ञेय-पदार्थों के विषय में 'यह धर्मास्तिकाय है' इत्यादि परिच्छित्तिरूप - जानतरूप विकल्प है, वह भी उपचार से धर्मास्तिकायादि कहलाता है क्योंकि उस विकल्प का विषय धर्मास्तिकायादि है । अत: जब स्वस्थ-भाव से च्युत होकर यह आत्मा 'मैं धर्मास्तिकाय हूँ' इत्यादि रूप विकल्प करता है उस समय उपचार से धर्मास्तिकाय आदि ही किया हुआ होता है ॥२८५-२८६॥