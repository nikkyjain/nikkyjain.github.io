आगे प्रतिषेध्य जो व्यवहार-नय व प्रतिषेधक जो निश्चय-नय उसका क्या स्वरूप है, सो बताते हैं --
[आयारादी णाणं] आचारांग, सूत्रकृतांग आदि ग्यारह अंग रूप जो शब्द शास्त्र है वे ज्ञान का आश्रय होने के कारण व्यवहार से सम्यग्ज्ञान है । [जीवादी दंसणं च विण्णेयं] जीवादि स्वरूप नव-पदार्थ जो श्रद्धान के विषय हैं, वे ही सम्यक्त्व का आश्रय हैं, निमित्त हैं इसलिए व्यवहार से वही सम्यक्त्व है । [छज्जीवणिकं च तहा भणदि चरित्तं तु व्यवहारो] छह काय के जीवों की रक्षा करना चारित्र का आश्रय होने से, कारण होने से व्यवहारनय से चारित्र है । इस प्रकार यह मोक्षमार्ग का स्वरूप हुआ । किन्तु [आदा खु मज्झ णाणं] अपनी शुद्धात्मा ही ज्ञान का आश्रय है, निमित्त है, इसलिये निश्चयनय से मेरी आत्मा ही सम्यग्ज्ञान है । [आदा मे दंसणं] मेरी शुद्धात्मा ही सम्यग्दर्शन का आश्रय है, हेतु है इसलिए निश्चयनय से वही सम्यग्दर्शन है । [चरित्तं च] मेरी शुद्धात्मा ही चारित्र का आश्रय है, हेतु है इसलिए निश्चयनय से वही सम्यक्चारित्र है । [आदा पच्चक्खाणं] शुद्धात्मा ही, रागादि के परित्याग-स्वरूप जो प्रत्याख्यान उसका आश्रय है, कारण है इसलिए निश्चयनय से वही प्रत्याख्यान है । [आदा मे संवरो] शुद्धात्मा ही, स्वरूप की उपलब्धि के वश से हर्ष-विषादादि का न होना ही लक्षण जिसका ऐसे संवर का आश्रय होने से, निश्चयनय से वही संवर है । [जोगो]  शुभ और अशुभरूप जो चिंता उसका निरोध करके रखना वही है लक्षण जिसका, ऐसा परम-ध्यान शब्द से कहा जाने योग्य, योग है उसका आश्रय होने से, हेतु होने से, शुद्धात्मा ही परमयोग है । इस प्रकार स्व-शुद्धात्मा के ही आश्रय होने से यह निश्चय-मोक्षमार्ग है ऐसा समझना चाहिए । इस प्रकार व्यवहार-मोक्षमार्ग व निश्चय-मोक्षमार्ग का स्वरूप कहा । वहाँ निश्चय-मोक्षमार्ग तो प्रतिषेधक है और व्यवहार-मोक्षमार्ग प्रतिषेध्य है । क्योंकि जो निश्चय-मोक्षमार्ग में स्थित हैं, उनको नियम से मोक्ष होता है किन्तु व्यवहार मोक्षमार्ग में स्थित होने वालों को मोक्ष होता भी है और नहीं भी होता है । क्योंकि यदि मिथ्यात्व आदि सात प्रकृतियों का उपशम, क्षयोपशम अथवा क्षय होने से शुद्धात्मा को उपादेय मानकर वह व्यवहार-मोक्षमार्ग में प्रवृत्त होता है तब तो मोक्ष होता है और यदि उन्हीं सात प्रकृतियों के उपशमादि के न होने पर शुद्धात्मा को उपादेय न मानकर ही वह व्यवहार-मोक्षमार्ग में प्रवृत्त हुआ है तो उसके फिर कभी मोक्ष नहीं हो सकता है सो उसके मोक्ष नहीं होने का यही कारण है कि उसमें मिथ्यात्वादि सात प्रकृतियों का उपशमादिभाव न होने से जो अनन्तज्ञानादि गुण स्वरूप शुद्धात्मा है उसकी उपादेयता वहाँ नहीं होती । हाँ, जो जीव शुद्धात्मा को उपादेय मानता है उसका विश्वास करता है अर्थात जो कोई रागद्वेष मिटाना चाहे तो मिटाकर सदा के लिए वीतराग रूप बन सकता है; तो उसके मिथ्यात्व आदि सात प्रकृतियों का उपशमादि भी अवश्य होता है, वह भव्य जीव होता है । किंतु जो पूर्वोक्त शुद्धात्मा के स्वरूप को नहीं मानता उस पर विश्वास नहीं रखता, तो उसके मिथ्यात्वादि सात प्रकृतियों का उपशमादि भी नही है एवं वह मिथ्यादृष्टि है, ऐसा समझना चाहिये । अभव्यजीव भी वही होता है जिसके मिथ्यात्वादि सात प्रकृतियों का उपशमादिक न है और न हो सकेगा, यह भावार्थ है । हाँ, यहाँ यह बात है कि निश्चय-माक्षमार्ग तो निर्विकल्प-समाधि रूप है त्रिगुप्तिरूप मोक्षमार्ग में स्थित होने पर प्रवृत्तिरूप व्यवहार-मोक्षमार्ग छोड़ दिया जाता है उसका भी अर्थ यह है कि निश्चय-मोक्षमार्ग तो निर्विकल्प-समाधिरूप है, इस त्रिगुप्तिरूप मोक्षमार्ग में स्थित होने पर प्रवृत्ति रूप व्यवहार मोक्षमार्ग स्वयं नहीं रहता यह इन गाथाओं का तात्पर्य है । इस प्रकार निश्चयनय से व्यवहार के प्रतिषेधरूप कथन की मुख्यता से छह सूत्रों से पंचम स्थल पूर्ण हुआ ॥२९४-२९५॥