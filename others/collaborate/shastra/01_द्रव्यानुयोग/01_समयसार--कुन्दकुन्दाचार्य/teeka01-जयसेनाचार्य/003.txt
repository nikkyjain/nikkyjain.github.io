[एयत्तणिच्छयगदो] अपने ही शुद्धगुण और पर्यायों में परिणमता हुआ अथवा अभेद रत्नत्रय में परिणमता हुआ एकता के निश्चय में प्राप्त हुआ [समओ] आत्मा-समय शब्द से आत्मा लेना योग्य है क्योंकि इसकी व्यायुत्पत्ति इस प्रकार है 'सम्यक् अयते गच्छति परिणमति कान् स्वकीयगुणपर्यायान्' अर्थात् जो भले प्रकार अपने ही गुण और पर्यायों को परिणमन करे सो समय अर्थात् आत्मा [सव्वत्थ सुंदरो] सब ही ठिकाने सबको सुहावना है [लोगे] इस संसार में -- सब ही एकेन्द्रियादि-अवस्था में शुद्ध-निश्चयनय से सुन्दर है उपादेय है । [बंधकहा] किन्तु कर्म बंध से होने वाली गुणस्थानादिरूप पर्यायों से [एयत्ते] तन्मय होकर रहने में बंध कथा प्रवर्तती है [तेण] पूर्वोक्त जीव पदार्थ के साथ [विसंवादिणी] विसंवाद पैदा करने वाली अर्थात् गड़बड़ पैदा करने वाली [होदि] होती है वह असत्य है अर्थात् प्रशंसा योग्य नहीं है क्योंकि वह शुद्ध-निश्चय-नय से शुद्ध जीव का स्वरूप नहीं हो सकता इससे यह सिद्ध हुआ कि स्वसमय ही आत्मा का स्वरूप है ॥३॥ 