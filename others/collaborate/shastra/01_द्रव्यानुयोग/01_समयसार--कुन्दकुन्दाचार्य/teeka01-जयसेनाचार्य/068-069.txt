[जदि संसारत्थाणं जीवाणंतुज्झ होंति वण्णादि] संसार अवस्था में स्थित जीवों के पुद्गल की तरह ही वर्णादि गुण हैं, यदि तेरे मत या अभिप्राय से एकान्त मान लिया जाये [तम्हा संसारत्था जीवा रूवित्तमावणा] तो संसार में स्थित जीवों के अमूर्त अनन्त ज्ञानादि चतुष्टय लक्षण छोड़कर, शुक्ल कृष्ण आदि लक्षणवाले मूर्तिकपने को प्राप्त होते हैं यह दोष प्राप्त होता है । [एवं पुग्गलदव्वं जीवो लक्खणेणमूढ़मदी] हे मूढ़मति जीव ! तेरे अभिप्राय से पूर्वोक्त प्रकार से जीव के रूपीपना होने पर पुद्गलद्रव्य ही जीव है, इससे भिन्न विशुद्ध चैतन्य चमत्कार वाल जीव कोई अन्य नहीं ठहरा । इतना ही नहीं कि संसार अवस्था में पुद्गल ही जीवपने को प्राप्त हुआ । [णिव्वाणमुवगदो वि य जीवत्तं पुग्गलो पत्तो] अपितु मोक्ष को प्राप्त होने पर भी पुद्गल ही जीवपने को प्राप्त हुआ, इससे अन्य कोई भी चिद्रूप जीव (मोक्ष में) नहीं रहा । 
प्रश्न - किस कारण से चिद्रूप जीव नहीं रहा ? ;;उत्तर - क्योंकि वर्णादि का तादात्म्य पुद्गल के साथ है, इसका निषेध अशक्य होने से जीव का अभाव (सिद्ध) हुआ ।
विशेष यह कि संसार अवस्था में एकान्त से जीव का वर्णादि के साथ तादात्म्य होने पर मोक्ष ही घटित नहीं होता । 
प्रश्न - क्यों घटित नहीं होता है ? ;;उत्तर - क्योंकि केवलज्ञान आदि चतुष्टय की व्यक्ति (प्रगट) रूप कार्य समयसार की मोक्ष संज्ञा है और जीव को पुद्गलपना प्राप्त होने से सम्भव नहीं है, ऐसा भावार्थ है । 
इस  प्रकार वर्णादि का जीव के साथ तादात्म्य मानने पर जीव के अभावरूप दोष प्राप्त होता है, इस प्रकार तीन गाथाएं पूर्ण हुईं ॥६८-६९॥