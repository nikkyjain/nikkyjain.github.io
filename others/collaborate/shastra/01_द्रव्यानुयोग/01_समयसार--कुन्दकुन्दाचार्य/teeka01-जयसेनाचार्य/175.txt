यह रागादि से रहित शुद्ध-भाव कैसे होता है यह आगे बतलाते हैं --
[पक्के फलम्हि पडिए जह ण फलं बज्झए पुणो विंटे] जैसे पक्के फल के गिर जाने पर फिर वह टहनी में वापिस नहीं लगता । [जीवस्स कम्मभावे पडिए ण पुणोदयमुवेदि] उसी प्रकार तत्वज्ञानी जीव के साता-वेदनीय व असाता-वेदनीय के उदय-जनित सुख-दु:खरूप कर्मों की अवस्था, फल देकर झड़ जाने पर फिर वह कर्म-बंध को प्राप्त नहीं होता और न फिर उदय में ही आता है । क्योंकि ज्ञानी जीव के राग-द्वेष और मोहभाव नहीं होता है इसलिए रागादि भावों के नहीं होने से उसके शुद्ध-भाव हो जाता है अत: उस सम्यग्दृष्टि जीव के, विकार से रहित स्व-संवेदन ज्ञान के बल से संवर पूर्वक निर्जरा ही होती है -- ऐसा समझना चाहिए ॥१७५॥