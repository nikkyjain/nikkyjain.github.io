येनैव हि भावेनात्मा साध्य: साधनं च स्यात्तेनैवायं नित्यमुपास्य इति स्वयमाकूय परेषां व्यवहारेण साधुना दर्शनज्ञानचारित्राणि नित्यमुपास्यानीति प्रतिपाद्यते । तानि पुनस्त्रीण्यपि परमार्थे-नात्मैक एव वस्त्वंतराभावात्‌ । यथा देवदत्तस्य कस्यचित्‌ ज्ञानं श्रद्धानमनुचरणं च देवदत्तस्वभावा- नतिक्रमाद्देवदत्त एव न वस्त्वंतरम्‌ । तथात्मन्यप्यात्मनो ज्ञानं श्रद्धानमनुचरणं चात्मस्वभावा-नतिक्रमादात्मैव न वस्त्वंतरम्‌ । तत आत्मा एक एवोपास्य इति स्वयमेव प्रद्योतते ॥१६॥ स किल

(कलश--अनुष्टुभ्)
दर्शनज्ञानचारित्रैस्त्रित्वादेकत्वत: स्वयम्
मेचकोऽमेचकश्चापि सममात्मा प्रमाणत: ॥१६॥
(कलश--अनुष्टुभ्)
दर्शनज्ञानचारित्रैस्त्रिभि: परिणतत्वत:
एकोsपि त्रिस्वभावत्वाद् व्यवहारेण मेचक: ॥१७॥
(कलश--अनुष्टुभ्)
परमार्थेन तु व्यक्तज्ञातृत्वज्योतिषैकक:
सर्वभावांतर-ध्वंसि-स्वभावत्वाद-मेचक: ॥१८॥
(कलश--अनुष्टुभ्)
आत्मनश्चिंतयैवालं मेचकामेचकत्वयो:
दर्शनज्ञानचारित्रै: साध्यसिद्धिर्न चान्यथा ॥१९॥