अथ प्रविशति सर्वविशुद्धज्ञानम् ।
(( (कलश--मन्दाक्रान्ता)
नीत्वा सम्यक् प्रलयमखिलान् कर्तृभोक्त्रादिभावान्
दूरीभूत: प्रतिपदमयं बंधमोक्षप्रक्लृप्ते: ।
शुद्ध: शुद्ध: स्वरसविसरापूर्णपुण्याचलार्चि-
ष्टंकोत्कीर्णप्रकटहिमा स्फूर्जति ज्ञानपुंज: ॥१९३॥

(कलश--अनुष्टुभ्)
कर्तृत्वं न स्वभावोऽस्य चितो वेदयितृत्ववत् ।
अज्ञानादेव कर्तायं तदभावादकारका: ॥१९४॥))

जीवो हि तावत्क्रमनियमितात्मपरिणामैरुत्पद्यमानो जीव एव, नाजीव:, एवमजीवोऽपि क्रम-नियमितात्मपरिणामैरुत्पद्यमानोऽजीव एव, न जीव:; सर्वद्रव्याणां स्वपरिणामै: सह तादात्म्यात्‌ कङ्कणादिपरिणामै: काञ्चनवत्‌ ।
एवं हि स्वपरिणामैरुत्पद्यमानस्याप्यजीवेन सह कार्यकारणभावो न सिध्यति, सर्वद्रव्याणां द्रव्यांतरेण सहोत्पाद्योत्पादकभावाभावात्‌; तदसिद्धौ चाजीवस्य जीवकर्मत्वं न सिध्यति; तदसिद्धौ च कर्तृकर्मणोरनन्यापेक्षसिद्धत्वात्‌ जीवस्याजीवकर्तृत्वं न सिध्यति ।
अतो जीवोऽकर्ता अवतिष्ठते ॥३०८-३११॥

(( (कलश--शिखरिणी)
अकर्ता जीवोऽयं स्थित इति विशुद्ध: स्वरसत:
स्फुरच्चिज्ज्योतिर्भिश्छुरितभुवनाभोगभवन: ।
तथाप्यस्यासौ स्याद्यदिह किल बंध: प्रकृतिभि:
स खल्वज्ञानस्य स्फुरति महिमा कोऽपि गहन: ॥१९५॥))