केचिद्‌द्रव्यलिंगमज्ञानेन मोक्षमार्गं मन्यमाना: संतो मोहेन द्रव्यलिंगमेवोपाददते । तदनुपपन्नम्‌; सर्वेषामेव भगवतामर्हद्देवानां, शुद्धज्ञानमयत्वे सति द्रव्यलिंगाश्रयभूतशरीरममकारत्यागात्‌, तदाश्रितद्रव्यलिंगत्यागेन दर्शनज्ञानचारित्राणां मोक्षमार्गत्वेनोपासनस्य दर्शनात्‌ ।
अथैतदेव साधयति -- न खलु द्रव्यलिंगं मोक्षमार्ग:, शरीराश्रितत्वे सति परद्रव्यत्वात्‌ । दर्शन-ज्ञानचारित्राण्येव मोक्षमार्ग:, आत्माश्रितत्वे सति स्वद्रव्यत्वात्‌ । यत्‌ एवम्‌ -- यतो द्रव्यलिंगं न मोक्षमार्ग:, तत: समस्तमपि द्रव्यलिंगं त्यक्त्वा दर्शनज्ञानचारित्रे-ष्वेव, मोक्षमार्गत्वात्‌, आत्मा योक्तव्य इति सूत्रानुमति: ।
(( (कलश--अनुष्टुभ्)
दर्शनज्ञानचारित्रत्रयात्मा तत्त्वमात्मन: ।
एक एव सदा सेव्यो मोक्षमार्गो मुमुक्षुणा ॥२३९॥))