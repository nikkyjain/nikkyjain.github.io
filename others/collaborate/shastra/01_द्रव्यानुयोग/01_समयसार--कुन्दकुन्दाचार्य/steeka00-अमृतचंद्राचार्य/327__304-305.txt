परद्रव्यपरिहारेण शुद्धस्यात्मन: सिद्धि: साधनं वा राध: । अपगतो राधो यस्य चेतयितु: सोऽपराध: । अथवा अपगतो राधो यस्य भावस्य सोऽपराध:, तेन सह यश्चेतयिता वर्तते स सापराध: ।
स तु परद्रव्यग्रहणसद्भावेन शुद्धात्मसिद्धय्यभावाद्‌बन्धशंकासंभवे सति स्वयमशुद्धत्वादनाराधक एव स्यात्‌ ।
यस्तु निरपराध: स समग्रपरद्रव्यपरिहारेण शुद्धात्मसिद्धिसद्भावाद्‌बन्धशंकाया असंभवे सति उपयोगैकलक्षणशुद्ध आत्मैक एवाहमिति निश्चिन्वन्‌ नित्यमेव शुद्धात्मसिद्धिलक्षणयाराधनया वर्तमानत्वादाराधक एव स्यात्‌ ॥३०४-३०५॥
(( (कलश--मालिनी)
अनवरतमनंतबध्यते सापराध:
स्पृशति निरपराधो बन्धनं नैव जातु ।
नियतमयमशुद्धं स्वं भजन्सापराधो
भवति निरपराध: साधु शुद्धात्मसेवी ॥१८७॥))

ननु किमनेन शुद्धात्मोपासनप्रयासेन ? यतः प्रतिक्रमणादिनैव निरपराधोभवत्यात्मा; सापराधस्याप्रतिक्रमणादेस्तदनपोहकत्वेन विषकुम्भत्वे सति प्रतिक्रमणा-देस्तदपोहकत्वेनामृतकुम्भत्वात् । उक्तं च व्यवहाराचारसूत्रे -
(( अप्पडिकमणमप्पडिसरणंअप्परिहारो अधारणा चेव । 
अणियत्ती य अणिंदागरहासोही य विसकुंभो ॥१॥
पडिकमणं पडिसरणं परिहारो धारणा णियत्ती य । 
णिंदा गरहा सोही अट्ठविहोअमयकुंभो दु ॥२॥))