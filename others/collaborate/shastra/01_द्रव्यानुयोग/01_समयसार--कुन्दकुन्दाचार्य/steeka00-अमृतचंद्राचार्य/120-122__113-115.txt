न च जीवप्रत्यययोरेकत्वम् -
यदि यथा जीवस्य तन्मयत्वाज्जीवादनन्य उपयोगस्तथा जड: क्रोधोऽप्यनन्य एवेति प्रतिपत्ति-स्तदा चिद्रूपजडयोरनन्यत्वाज्जीवस्योपयोगमयत्ववज्जडक्रोधमयत्वापत्ति: । तथा सति तु य एव जीव: स एवाजीव इति द्रव्यांतरलुप्ति: ।
एवं प्रत्ययनोकर्मकर्मणामपि जीवादनन्यत्वप्रतिपत्तवयमेव दोष: । अथैतद्दोषभयादन्य एवोपयोगात्मा जीवोऽन्य एव जडस्वभाव: क्रोध: इत्यभ्युपगम: तर्हि यथोपयोगात्मनो जीवादन्यो जडस्वभाव: क्रोध: तथा प्रत्ययनोकर्मकर्माण्यप्यन्यान्येव जडस्वभावत्वाविशेषात्‌ ।
नास्ति जीवप्रत्यययोरेकत्वम्‌ ॥११३-११५॥

(( (कलश--वसन्ततिलका)
अध्यास्य शुद्धनयमुद्धतबोधचिङ्घ-मैकाग्र्यमेव कलयंति सदैव ये ते ।
रागादिमुक्तमनस: सततं भवंत: पश्यंति बंधविधुरं समयस्य सारम् ॥१२०॥
प्रच्युत्य शुद्धनयत: पुनरेव ये तु रागादियोगमुपयांति विमुक्तबोधा: ।
ते कर्मबन्धमिह बिभ्रति पूर्वबद्धद्रव्यास्रवै: कृतविचित्रविकल्पजालम् ॥१२१॥))