व्यवहारनयो हि सर्व एवाभूतार्थत्वादभूतमर्थं प्रद्योतयति, शुद्धनय एक एव भूतार्थत्वात्‌ भूतमर्थं प्रद्योतयति ।
तथा हि यथा प्रबलपंकसंवलनतिरोहितसहजैकाच्छभावस्य पयसोनुभवितार: पुरुषा: पंकपयसोर्विवेकमकुर्वंतो बहवोनच्छमेव तदनुभवंति । केचित्तु स्वकरविकीर्णकतकनिपात-मात्रोपजनितपंकपयोविवेकतया स्वपुरुषकाराविर्भावितसहजैकाच्छभावत्वादच्छमेव तदनुभवंति ।
तथा प्रबलकर्मसंवलनतिरोहितसहजैकज्ञायकभावस्यात्मनोऽनुभवितार: पुरुषा आत्म-कर्मणोर्विवेकमकुर्वंतो व्यवहारविमोहितहृदया: प्रद्योतमानभाववैश्वरूप्यं तमनुभवंति ।
भूतार्थदर्शिनस्तु स्वमतिनिपातितशुद्धनयानुबोधमात्रोपजनितात्मकर्मविवेकतया स्वपुरुषकारा-विर्भावितसहजैकज्ञायकभावत्वात्‌ प्रद्योतमानैकज्ञायकभावं तमनुभवंति ।
तदत्र ये भूतार्थमाश्रयंति त एव सम्यक्‌ पश्यंत: सम्यग्दृष्टयो भवंति, न पुनरन्ये, कतकस्थानीय-त्वात्‌ शुद्धनयस्य । अत: प्रत्यगात्मदर्शिभिर्व्यवहारनयो नानुसर्त्तव्य: ॥११॥

अथ च केषांचित्कदाचित्सोऽपि प्रयोजनवान्‌ । यत: 