अथ पुद्गलद्रव्यस्य परिणामस्वभावत्वं साधयति सांख्यमतानुयायिशिष्यं प्रति -
यदि पुद्‌गलद्रव्यं जीवे स्वयमबद्धं सत्कर्मभावेन स्वयमेव न परिणमेत तदा तदपरिणाम्येव स्यात्‌ । तथा सति संसाराभाव: ।
अथ जीव: पुद्‌गलद्रव्यं कर्मभावेन परिणामयति ततो न संसाराभाव: इति तर्क: ।
किं स्वयमपरिणममानं परिणममानं वा जीव: पुद्‌गलद्रव्यं कर्मभावेन परिणामयेत्‌ ? न तावत्तत्स्वयमपरिणममानं परेण परिणमयितुं पार्येत, न हि स्वतोऽसती शक्ति: कर्तुमन्येन पार्यते ।
स्वयं परिणममानं तु न परं परिणमयितारमपेक्षेत, न हि वस्तुशक्तय: परमपेक्षंते । तत: पुद्‌गलद्रव्यं परिणामस्वभावं स्वयमेवास्तु ।
तथा सति कलशपरिणता मृत्तिका स्वयं कलश इव जडस्वभावज्ञानावरणादिकर्मपरिणतं तदेव स्वयं ज्ञानावरणादिकर्म स्यात्‌ । इति सिद्धे पुद्‌गलद्रव्यस्य परिणामस्वभावत्वम्‌ ॥११६-१२०॥
(( (कलश--उपजाति)
स्थितेत्यविघ्ना खलु पुद्गलस्य स्वभावभूता परिणामशक्ति: ।
तस्यां स्थितायां स करोति भावं यमात्मनस्तस्य स एव कर्ता ॥६४॥))