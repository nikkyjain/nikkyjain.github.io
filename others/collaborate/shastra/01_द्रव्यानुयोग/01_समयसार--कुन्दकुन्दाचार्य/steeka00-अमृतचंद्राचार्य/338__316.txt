अज्ञानी हि शुद्धात्मज्ञानाभावात्‌ स्वपरयोरेकत्वज्ञानेन, स्वपरयोरेकत्वदर्शनेन, स्वपरयोरेकत्व-परिणत्या च प्रकृतिस्वभावे स्थितत्वात्‌ प्रकृतिस्वभावमप्यहंतया अनुभवन्‌ कर्मफलं वेदयते ।
ज्ञानी तु शुद्धात्मज्ञानसद्भावात्‌ स्वपरयोर्विभागज्ञानेन, स्वपरयोर्विभागदर्शनेन, स्वपरयोर्विभाग-परिणत्या च प्रकृतिस्वभावादपसृतत्वात्‌ शुद्धात्मस्वभावमेकमेवाहंतया अनुभवन्‌ कर्मफलमुदितं ज्ञेयमात्रत्वात्‌ जानात्येव, न पुन: तस्याहंतयाऽनुभवितुमशक्यत्वाद्वेदयते ॥३१६॥

(कलश--शार्दूलविक्रीडित)
अज्ञानी प्रकृतिस्वभावनिरतो नित्यं भवेद्वेदको ।
ज्ञानी तु प्रकृतिस्वभावविरतो नो जातुचिद्वेदक: ।
इत्येवं नियमं निरूप्य निपुणैरज्ञानिता त्यज्यतां
शुद्धैकात्ममये महस्यचलितैरासेव्यतां ज्ञानिता ॥१९७॥