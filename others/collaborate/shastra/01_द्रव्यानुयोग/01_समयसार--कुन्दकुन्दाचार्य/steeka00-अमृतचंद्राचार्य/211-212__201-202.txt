कथं रागी न भवति सम्यग्दृष्टिरिति चेत् -
यस्य रागादीनामज्ञानमयानां भावानां लेशस्यापि सद्भावोऽस्ति स श्रुतकेवलिकल्पोऽपि ज्ञानमयस्य भावस्याभावादात्मानं न जानाति । यस्त्वात्मानं न जानाति सोऽनात्मानमपि न जानाति, स्वरूपपर-रूपसत्तसत्तभ्यामेकस्य वस्तुनो निश्चीयमानत्वात्‌ । ततो य आत्मानात्मानौ न जानाति स जीवाजीवौ न जानाति । यस्तु जीवाजीवौ न जानाति स सम्यग्दृष्टिरेव न भवति । ततो रागी ज्ञानाभावान्न भवति सम्यग्दृष्टि: ॥२०१-२०२॥

(( (कलश--मन्दाक्रान्ता)
आसंसारात्प्रतिपदममी रागिणो नित्यमत्ता:
सुप्ता यस्मिन्नपदमपदं तद्विबुध्यध्वमंधा: ।
एतैतेत: पदमिदमिदं यत्र चैतन्यधातु:
शुद्ध: शुद्ध: स्वरसभरत: स्थायिभावत्वमेति ॥१३८॥))