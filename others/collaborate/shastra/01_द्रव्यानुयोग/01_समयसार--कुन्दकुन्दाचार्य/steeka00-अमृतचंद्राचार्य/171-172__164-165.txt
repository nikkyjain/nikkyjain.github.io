अथ प्रविशत्यास्रवः ।
(( (कलश--द्रुतविलम्बित)
अथ महामदनिर्भरमन्थरं समररंगपरागतमास्रवम् ।
अयमुदारगभीरमहोदयो जयति दुर्जयबोधधनुर्धरः ॥११३॥))

रागद्वेषमोहा आस्रवा: इह हि जीवे स्वपरिणामनिमित्त:, अजडत्वे सति चिदाभासा: ।
मिथ्यात्वाविरतिकषाययोगा: पुद्‌गलपरिणामा: ज्ञानावरणादिपुद्‌गलकर्मास्रवणनिमित्तत्वात्किलास्रवा: । तेषां तु तदास्रवणनिमित्तत्वनिमित्तं अज्ञानमया आत्मपरिणामा रागद्वेषमोहा: ।
तत आस्रवणनिमित्तत्वनिमित्तत्वात्‌ रागद्वेषमोहा एवास्रवा: । ते चाज्ञानिन एव भवंतीति अर्थादेवा-पद्यते ॥१६४-१६५॥