यथा स एव पुरुष:, स्नेहे सर्वस्मिन्नपनीते सति, तस्यामेव स्वभावत एव रजोबहुलायां भूमौ तदेव शस्त्रव्यायामकर्म कुर्वाण:, तैरेवानेकप्रकारकरणैस्तान्येव सचित्तचित्तवस्तूनि निघ्नन्‌, रजसा न बध्यते, स्नेहाभ्यंगस्य बन्धहेतोरभावात्‌; तथा सम्यग्दृष्टि:, आत्मनि रागादी न कुर्वाण: सन्‌, तस्मिन्नेव स्वभावत एव कर्मयोग्यपुद्‌गलबहुले लोके तदेव कायवाङ्‌मन:कर्म कुर्वाण:, तैरेवानेक-प्रकारकरणैस्तान्येव सचित्तचित्तवस्तूनि निघ्नन्‌ कर्मरजसा न बध्यते, रागयोगस्य बंधहेतोर-भावात्‌ ॥२४२-२४६॥

(कलश--शार्दूलविक्रीडित)
लोक: कर्मततोऽस्तु सोऽस्तु च परिस्पन्दात्मकं कर्म तत्
तान्यस्मिन्करणानि संतु चिदचिद्व्यापादनं चास्तु तत् ।
रागादीनुपयोगभूमिमनयन् ज्ञानं भवन्केवलं
बंधं नैव कुतोऽप्युपैत्ययमहो सम्यग्दृगात्मा ध्रुवम् ॥१६५॥
(कलश--पृथ्वी)
तथापि न निरर्गलं चरितुमिष्यते ज्ञानिनां
तदायतनमेव सा किल निरर्गला व्यापृति: ।
अकामकृतकर्म तन्मतमकारणं ज्ञानिनां
द्वयं न हि विरुध्यते किमु करोति जानाति च ॥१६६॥
(कलश--वसन्ततिलका)
जानाति य: स न करोति करोति यस्तु
जानात्ययं न खलु तत्किल कर्मराग: ।
रागं त्वबोधमयमध्यवसायमाहु-
र्मिथ्यादृश: स नियतं स च बंधहेतु: ॥१६७॥