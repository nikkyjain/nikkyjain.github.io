अथ ज्ञानिनो द्रव्यास्रवाभावं दर्शयति -
ये खलु पूर्वमज्ञानेन बद्धा मिथ्यात्वाविरतिकषाययोगा द्रव्यास्रवभूता: प्रत्यया:, ते ज्ञानिनो द्रव्यांतरभूता अचेतनपुद्‌गलपरिणामत्वात्‌ पृथ्वीपिंडसमाना: ।
ते तु सर्वेऽपि स्वभावत एव कार्माणशरीरेणैव संबद्धा, न तु जीवेन । अत: स्वभावसिद्ध एव द्रव्यास्रवाभावो ज्ञानिन: ॥१६९॥

(( (कलश--उपजाति)
भावास्रवाभावमयं प्रपन्नो द्रव्यास्रवेभ्य: स्वत एव भिन्न: ।
ज्ञानी सदा ज्ञानमयैकभावो निरास्रवो ज्ञायक एक एव ॥११५॥))