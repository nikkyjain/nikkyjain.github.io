अथ रागाद्यसंकीर्णभावसम्भवं दर्शयति -
यथा खलु पक्वं फलं वृन्तात्सकृद्विश्लिष्टं सत्‌ न पुनर्वृन्तसंबंधमुपैति तथा कर्मोदयजो भावो जीवभावात्सकृद्विश्लिष्ट: सन्‌ न पुनर्जीवभावमुपैति ।
एवं ज्ञानमयो रागाद्यसंकीर्णो भाव: संभवति ॥१६८॥

(( (कलश--शालिनी)
भावो रागद्वेषमोहैर्विना यो जीवस्य स्याद् ज्ञाननिर्वृत्त एव ।
रुन्धन् सर्वान् द्रव्यकर्मास्रवौघान् एषोऽभाव: सर्वभावास्रवाणाम् ॥११४॥))