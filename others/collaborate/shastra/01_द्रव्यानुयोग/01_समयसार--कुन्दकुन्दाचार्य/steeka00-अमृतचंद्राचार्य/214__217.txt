तथा हि -
इह खल्वध्यवसानोदया: कतरेऽपि संसारविषया:, कतरेऽपि शरीरविषया: । तत्र यतरे संसार- विषया: ततरे बंधनिमित्त:, यतरे शरीरविषयास्ततरे तूपभोगनिमित्त: । यतरे बंधनिमित्तस्ततरे रागद्वेषमोहाद्या:, यतरे तूपभोगनिमित्तस्ततरे सुखदु:खाद्या: । अथामीषु सर्वेष्वपि ज्ञानिनो नास्ति राग:, नानाद्रव्यस्वभावत्वेन टंकोत्कीर्णैकज्ञायकभावस्वभावस्य तस्य तत्प्रतिषेधात्‌ ॥२१७॥

(( (कलश--स्वागता)
ज्ञानिनो न हि परिग्रहभावं कर्म रागरसरिक्ततयैति ।
रंगयुक्तिरकषायितवस्त्रे स्वीकृतैव हि बहिर्लुठतीह ॥१४८॥
ज्ञानवान् स्वरसतोऽपि यत: स्यात् सर्वरागरसवर्जनशील: ।
लिप्यते सकलकर्मभिरेष: कर्मध्यपतितोऽपि ततो न ॥१४९॥))