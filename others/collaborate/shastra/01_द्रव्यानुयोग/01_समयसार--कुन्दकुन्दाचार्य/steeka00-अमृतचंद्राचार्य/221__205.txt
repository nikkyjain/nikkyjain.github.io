यतो हि सकलेनापि कर्मणा, कर्मणि ज्ञानस्याप्रकाशनात्‌, ज्ञानस्यानुपलंभ: । केवलेन ज्ञानेनैव, ज्ञानम्‌ एव ज्ञानस्य प्रकाशनात्‌, ज्ञानस्योपलंभ: । ततो बहवोऽपि बहुनापि कर्मणा ज्ञानशून्या नेदमुपलभंते, इदमनुपलभमानाश्च कर्मभिर्न मुच्यंते ।
तत: कर्ममोक्षार्थिना केवलज्ञानावष्टंभेन नियतमेवेदमेकं पदमुपलंभनीयम्‌ ॥२०५॥

(( (कलश--द्रुतविलंबित)
पदमिदं ननु कर्मदुरासदं सहजबोधकलासुलभं किल ।
तत इदं निजबोधकलाबलात् कलयितुं यततां सततं जगत् ॥१४३॥))