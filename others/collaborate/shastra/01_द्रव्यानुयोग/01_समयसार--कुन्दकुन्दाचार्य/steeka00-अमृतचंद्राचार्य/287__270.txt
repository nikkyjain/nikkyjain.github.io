एतानि किल यानि त्रिविधान्यध्यवसानानि तानि समस्तान्यपि शुभाशुभकर्मबंधनिमित्तनि, स्वयमज्ञानादिरूपत्वात्‌ ।
तथा हि --
यदिदं हिनस्मीत्याद्यध्यवसानं तत्‌, ज्ञानमयत्वेनात्मन: सदहेतुकज्ञप्त्येकक्रियस्य रागद्वेषविपाकमयीनां हननादिक्रियाणां च विशेषाज्ञानेन विवक्तात्माज्ञानात्‌, अस्ति तावदज्ञानं, विविक्तात्मादर्शनादस्ति च मिथ्यादर्शनं, विविक्तात्मानाचरणादस्ति चाचारित्रम्‌ ।
(यत्पुन: नारकोऽहमित्याद्यध्यवसानं तदपि ज्ञानमयत्वेनात्मन: सदहेतुकज्ञायकैभावस्य कर्मोदय-जनितानां नारकादिभावानां च विशेषाज्ञानेन विविक्तात्माज्ञानादस्ति तावदज्ञानं, विविक्तात्मादर्शना-दस्ति च मिथ्यादर्शनं, विविक्तात्मानाचरणादस्ति चाचारित्रम्‌ ।)
यत्पुनरेष धर्मो ज्ञायत इत्याद्यध्यवसानं तदपि, ज्ञानमयत्वेनात्मन: सदहेतुकज्ञानैकरूपस्य ज्ञेयमयानां धर्मादिरूपाणां च विशेषाज्ञानेन विविक्तात्माज्ञानात्‌, अस्ति तावदज्ञानं, विविक्तात्मा-दर्शनादस्ति च मिथ्यादर्शनं, विविक्तात्मानाचरणादस्ति चाचारित्रम्‌ । ततो बंधनिमित्तन्येवैतानि समस्तान्यध्यवसानानि ।
येषामेवैतानि च विद्यंते त एव मुनिकुंजरा: केचन, सदहेतुकज्ञप्त्येकक्रियं, सदहेतुकज्ञायकैकभावं, सदहेतुकज्ञानैरूपं च विविक्तमात्मानं जानंत:, सम्यक्पश्यंतोऽनुचरंतश्च, स्वच्छस्वच्छंदोद्यदमंदांत-र्ज्योतिषोऽत्यंतमज्ञानादिरूपत्वाभावात्‌, शुभेनाशुभेन वा कर्मणा न खलु लिप्येरम्‌ ॥२७०॥

किमेतदध्यवसानं नामेति चेत्‌ --