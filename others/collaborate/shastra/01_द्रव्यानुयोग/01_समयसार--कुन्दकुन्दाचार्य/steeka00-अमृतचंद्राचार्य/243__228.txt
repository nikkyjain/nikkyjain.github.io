येन नित्यमेव सम्यग्दृष्टय: सकलकर्मफलनिरभिलाषा: संतोऽत्यंतकर्मनिरपेक्षतया वर्तंते, तेन नूनमेते अत्यंतनिश्शंकदारुणाध्यवसाया: संतोऽत्यंतनिर्भया: संभाव्यंते ॥२२८॥

(( (कलश--शार्दूलविक्रीडित)
लोक: शाश्वत एक एष सकलव्यक्तो विविक्तात्मनश्चिल्लोकं
स्वयमेव केवलमयं यल्लोकयत्येकक: ।
लोकोऽयं न तवापरस्तदपरस्तस्यास्ति तद्भी: कुतो
निश्शंक: सततं स्वयं स सहजं ज्ञानं सदा विंदति ॥१५५॥
(कलश--शार्दूलविक्रीडित)
एषैकैव हि वेदना यदचलं ज्ञानं स्वयं वेद्यते
निर्भेदोदितवेद्यवेदकबलादेकं सदानाकुलै: ।
नैवान्यागतवेदनैव हि भवेत्तद्भी: कुतो ज्ञानिनो
निश्शंक: सततं स्वयं स सहजं ज्ञानं सदा विंदति ॥१५६॥
(कलश--शार्दूलविक्रीडित)
यत्सन्नाशमुपैति तन्न नियतं व्यक्तेति वस्तुस्थितिज्ञा
र्नं सत्स्वयमेव तत्किल ततस्त्रातं किमस्यापरै: ।
अस्यात्राणमतो न किंचन भवेत्तद्भी: कुतो ज्ञानिनो
निश्शंक: सततं स्वयं स सहजं ज्ञानं सदा विंदति ॥१५७॥
(कलश--शार्दूलविक्रीडित)
स्वं रूपं किल वस्तुनोऽस्ति परमा गुप्ति: स्वरूपे न य-
च्छक्त: कोऽपि पर: प्रवेष्टुकृतं ज्ञानं स्वरूपं च नु: ।
अस्यागुप्तिरतो न काचन भवेत्तद्भी: कुतो ज्ञानिनो
निश्शंक: सततं स्वयं स सहजं ज्ञानं सदा विंदति ॥१५८॥
(कलश--शार्दूलविक्रीडित)
प्राणोच्छेदमुदाहरंति मरणं प्राणा: किलास्यात्मनो
ज्ञानं तत्स्वयमेव शाश्वततया नोच्छिद्यते जातुचित् ।
तस्यातो मरणं न किंचन भवेत्तद्भी: कुतो ज्ञानिनो
निश्शंक: सततं स्वयं स सहजं ज्ञानं सदा विंदति ॥१५९॥
(कलश--शार्दूलविक्रीडित)
एकं ज्ञानमनाद्यनंतमचलं सिद्धं किलैतत्स्वतो
यावत्तावदिदं सदैव हि भवेन्नात्र द्वितीयोदय: ।
तन्नाकस्मिकमत्र किंचन भवेत्तद्भी: कुतो ज्ञानिनो
निश्शंक: सततं स्वयं स सहजं ज्ञानं सदा विंदति ॥१६०॥
(कलश--मन्दाक्रान्ता)
टंकोत्कीर्ण-स्वरस-निचितज्ञान-सर्वस्वभाज:
सम्यग्दृष्टेर्यदिह सकलं घ्नंति लक्ष्माणि कर्म ।
तत्तस्यास्मिन्पुनरपि मनाक्कर्मणो नास्ति बंध:
पूर्वापात्तं तदनुभवतो निश्चितं निर्जरैव ॥१६१॥))