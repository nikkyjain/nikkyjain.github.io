केन क्रमेण संवरो भवतीति चेत् -
संति तावज्जीवस्य आत्मकर्मैकत्वाध्यासमूलानि मिथ्यात्वाज्ञानाविरतियोगलक्षणानि अध्यव-सानानि । तानि रागद्वेषमोहलक्षणस्यास्रवभावस्य हेतव: । आस्रवभाव: कर्महेतु: । कर्म नोकर्महेतु: । नोकर्म संसारहेतु: इति । ततो नित्यमेवायमात्मा आत्मकर्मणोरेकत्वाध्यासेन मिथ्यात्वाज्ञानाविरति-योगमयमात्मानमध्यवस्यति । ततो रागद्वेषमोहरूपमास्रवभावं भावयति । तत: कर्म आस्रवति । ततो नोकर्म भवति । तत: संसार: प्रभवति ।
यदा तु आत्मकर्मणोर्भेदविज्ञानेन शुद्धचैतन्यचमत्कारमात्रमात्मानं उपलभते तदा मिथ्यात्वा-ज्ञानाविरतियोगलक्षणानां अध्यवसानानां आस्रवभावहेतूनां भवत्यभाव: । तदभावे रागद्वेषमोहरूपा-स्रवभावस्य भवत्यभाव: । तदभावे भवति कर्माभाव: । तदभावेऽपि भवति नोकर्माभाव: । तदभावेऽपि भवति संसाराभाव: । इत्येष संवरक्रम: ॥१९०-१९२॥

(( (कलश--उपजाति)
संपद्यते संवर एष साक्षाच्छुद्धात्मतत्त्वस्य किलोपलम्भात् ।
स भेदविज्ञानत एव तस्मात् तद्भेदविज्ञानमतीव भाव्यम् ॥१२९॥
(कलश--अनुष्टुभ्)
भावयेद्भेद-विज्ञानमिदमच्छिन्न-धारया ।
तावद्यावत्पराच्च्युत्वा ज्ञानं ज्ञाने प्रतिष्ठते ॥१३०॥
(कलश--अनुष्टुभ्)
भेदविज्ञानत: सिद्धा: सिद्धा ये किल केचन ।
अस्यैवाभावतो बद्धा बद्धा ये किल केचन ॥१३१॥
(कलश--मन्दाक्रान्ता)
भेदज्ञानोच्छलनकलनाच्छुद्धतत्त्वोपलंभाद्राग
ग्रामप्रलयकरणात्कर्मणां संवरेण ।
बिभ्रत्तोषं परमममलालोकमम्लानमेकं
ज्ञानं ज्ञाने नियतमुदितं शाश्वतोद्योतमेतत् ॥१३२॥))

इति संवरो निष्क्रान्तः ।

इति श्रीमदमृतचन्द्रसूरिविरचितायां समयसारव्याख्यायामात्मख्यातौ संवरप्ररूपकः पंचमोऽङ्कः ॥