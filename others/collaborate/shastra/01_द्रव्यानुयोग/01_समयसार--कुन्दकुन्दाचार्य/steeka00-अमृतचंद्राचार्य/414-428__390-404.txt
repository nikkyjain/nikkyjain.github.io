न श्रुतं ज्ञानमचेतनत्वात्‌, ततो ज्ञानश्रुतयोर्व्यतिरेक: । न शब्दो ज्ञानमचेतनत्वात्‌, ततो ज्ञानशब्द-योर्व्यतिरेक: । न रूपं ज्ञानमचेतनत्वात्‌, ततो ज्ञानरूपयोर्व्यतिरेक: । न वर्णो ज्ञानमचेतनत्वात्‌, ततो ज्ञानवर्णयोर्व्यतिरेक: । न गंधो ज्ञानमचेतनत्वात्‌, ततो ज्ञानगंधयोर्व्यतिरेक: ।
न रसो ज्ञानमचेतनत्वात्‌, ततो ज्ञानरसयोर्व्यतिरेक: । न स्पर्शो ज्ञानमचेतनत्वात्‌, ततो ज्ञानस्पर्शयोर्व्यतिरेक: । न कर्म ज्ञानमचेतनत्वात्‌, ततो ज्ञानकर्मणोर्व्यतिरेक: ।
न धर्मो ज्ञानमचेतनत्वात्‌, ततो ज्ञानधर्मयोर्व्यतिरेक: । नाधर्मो ज्ञानमचेतनत्वात्‌, ततो ज्ञानाधर्मयोर्व्यतिरेक: ।
न कालो ज्ञानमचेतनत्वात्‌, ततो ज्ञानकालयोर्व्यतिरेक: । नाकाशं ज्ञानमचेतनत्वात्‌, ततो ज्ञानाकाशयोर्व्यतिरेक: । नाध्यवसानं ज्ञानमचेतनत्वात्‌, ततो ज्ञानाध्यवसानयोर्व्यतिरेक: ।
इत्येवं ज्ञानस्य सर्वैरेव परद्रव्यै: सह व्यतिरेको निश्चयसाधितो द्रष्टव्य: । अथ जीव एवैको ज्ञानं, चेतनत्वात्‌; ततो ज्ञानजीवयोरेवाव्यतिरेक: ।
न च जीवस्य स्वयं ज्ञानत्वात्ततो व्यतिरेक: कश्चनापि शंकनीय: । एवं तु सति ज्ञानमेव सम्यग्दृष्टि:, ज्ञानमेव संयम:, ज्ञानमेवांगपूर्वरूपं सूत्रं, ज्ञानमेव धर्माधर्मौ, ज्ञानमेव प्रव्रज्येति ज्ञानस्य जीवपर्यायैरपि सहाव्यतिरेको निश्चयसाधितो द्रष्टव्य: ।
अथैवं सर्वपरद्रव्यव्यतिरेकेण सर्वदर्शनादिजीवस्वभावाव्यतिरेकेण वा अतिव्याप्तिमव्याप्तिं च परिहरमाणमनादिविभ्रममूलं धर्माधर्मरूपं परसमयमुद्वम्य स्वयमेव प्रव्रज्यारूपमापद्य दर्शनज्ञान- चारित्रस्थितिरूपं स्वसमयमवाप्य मोक्षमार्गमात्यन्येव परिणतं कृत्वा समवाप्तसंपूर्णविज्ञान-घनस्वभावं हानोपादानशून्यं साक्षात्समयसारभूतं परमार्थरूपं शुद्धं ज्ञानमेकमवस्थितं द्रष्टव्यम्‌ ।
(( (कलश--शार्दूलविक्रीडित)
अन्येभ्यो व्यतिरिक्तमात्मनियतं विभ्रत्पृथग्वस्तुता-
मादानोज्झनशून्यमेतदमलं ज्ञानं तथावस्थितम् ।
मध्याद्यन्त-विभागमुक्त-सहजस्फार-प्रभाभासुर:
शुद्धज्ञानघनो यथाऽस्य महिमा नित्योदितस्तिष्ठति ॥२३५॥

(कलश--उपजाति)
उन्मुक्तमुन्मोच्यमशेषतस्तत् तथात्तमादेयमशेषतस्तत् ।
यदात्मन: स्रंहृतसर्वशक्ते: पूर्णस्य संधारणमात्मनीह ॥२३६॥

(कलश--अनुष्टुभ्)
व्यतिरिक्तं परद्रव्यादेवं ज्ञानमवस्थितम् ।
कथमाहारकं तत्स्याद्येन देहोऽस्य शंक्यते ॥२३७॥))