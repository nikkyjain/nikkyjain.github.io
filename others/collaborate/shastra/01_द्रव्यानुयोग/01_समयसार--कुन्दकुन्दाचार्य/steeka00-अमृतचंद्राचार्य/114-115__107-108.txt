अत एतत्स्थितम् —
अयं खल्वात्मा न गृह्णाति न परिणमयति नोत्पादयति न करोति न बध्नाति व्याप्यव्यापकभावा-भावात्‌ प्राप्यं विकार्यं निर्वर्त्यं च पुद्‌गलद्रव्यात्मकं कर्म । यत्तु व्याप्यव्यापकभावाभावेऽपि प्राप्यं विकार्यं निर्वर्त्यं च पुद्‌गलद्रव्यात्मकं कर्म गृह्णाति परिणमयति उत्पादयति करोति बध्नाति चात्मेति विकल्प: स किलोपचार: ॥१०७॥
कथमिति चेत् -
यथा लोकस्य व्याप्यव्यापकभावेन स्वभावत एवोत्पद्यमानेषु गुण- दोषेषु व्याप्यव्यापकभावाभावेऽपि तदुत्पादको राजेत्युपचार:, तथा पुद्‌गलद्रव्यस्य व्याप्यव्यापक-भावेन स्वभावत एवोत्पद्यमानेषु गुणदोषेषु व्याप्यव्यापकभावाभावेऽपि तदुत्पादको जीव इत्युपचार: ॥१०८॥