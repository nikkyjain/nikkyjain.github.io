(( (कलश-अनुष्टुभ्)
नम: समयसाराय स्वानुभूत्या चकासते
चित्स्वभावाय भावाय सर्वभावांतरच्छिदे ॥१॥
(कलश-मालिनी)
अनन्तधर्मणस्तत्त्वं पश्यंती प्रत्यगात्मन:
अनेकांतमयी मूर्तिर्नित्यमेव प्रकाशताम् ॥२॥
(कलश-मालिनी)
परपरिणतिहेतोर्मोहनाम्नोsनुभावा-
दविरतमनुभाव्यव्याप्तिकल्माषिताया:
मम परमविशुद्धि: शुद्धचिन्मात्रमूर्ते-
र्भवतु समयसारव्याख्ययैवानुभूते: ॥३॥))

अथ सूत्रावतार -

अथ प्रथमत एव स्वभावभावभूततया ध्रुवत्वमवलंबमानामनादिभावांतरपरपरिवृत्तिविश्रांति-वशेनाचलत्वमुपगतामखिलोपमानविलक्षणाद्‌भुतमाहात्म्यत्वेनाविद्यमानौपम्यामपवर्गसंज्ञिकां गतिमापन्नान्‌ भगवत: सर्वसिद्धान्‌ सिद्धत्वेन साध्यस्यात्मन: प्रतिच्छंदस्थानीयान्‌ भावद्रव्यस्त-वाभ्यां स्वात्मनि परात्मनि च निधायानादिनिधनश्रुतप्रकाशितत्वेन निखिलार्थसार्थसाक्षात्कारि-केवलिप्रणीतत्वेन श्रुतकेवलिभि: स्वयमनुभवद्भिरभिहितत्वेन च प्रमाणतामुपगतस्यास्य समय-प्रकाशकस्य प्राभृताह्वयस्यार्हत्प्रवचनावयवस्य स्वपरयोरनादिमोहप्रहाणाय भाववाचा द्रव्यवाचा च परिभाषणमुपक्रम्यते ॥१॥