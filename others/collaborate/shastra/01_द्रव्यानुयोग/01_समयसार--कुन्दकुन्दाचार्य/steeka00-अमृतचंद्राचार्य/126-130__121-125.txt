जीवस्य परिणामित्वं साधयति -
यदि कर्मणि स्वयमबद्ध: सन्‌ जीव: क्रोधादिभावेन स्वयमेव न परिणमेत तदा स किला-परिणाम्येव स्यात्‌ । तथा सति संसाराभाव: ।
अथ पुद्‌गलकर्म क्रोधादि जीवं क्रोधादिभावेन परिणामयति ततो न संसाराभाव इति तर्क: ।
किं स्वयमपरिणममानं परिणममानं वा पुद्‌गलकर्म क्रोधादि जीवं क्रोधादिभावेन परिणामयेत्‌?
न तावत्स्वयमपरिणममान: परेण परिणमयितुं पार्येत, न हि स्वतोऽसति शक्ति: कर्तुमन्येन पार्यते । स्वयं परिणममानस्तु न परं परिणमयितारमपेक्षेत, न हि वस्तुशक्तय: परमपेक्षंते ।
ततो जीव: परिणामस्वभाव: स्वयमेवास्तु ।
तथा सति गरुडध्यानपरिणत: साधक: स्वयं गरुड इवाज्ञानस्वभावक्रोधादिपरिणतोपयोग: स एव स्वयं क्रोधादि स्यात्‌ । इति सिद्धं जीवस्य परिणामस्वभावत्वम्‌ ॥१२१-१२५॥