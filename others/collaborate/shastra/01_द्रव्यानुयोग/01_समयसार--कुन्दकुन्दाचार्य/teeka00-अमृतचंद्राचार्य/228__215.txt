((उदयगत जो भोग हैं उनमें वियोगीबुद्धि है ।;;अर अनागत भोग की सद्ज्ञानि के कांक्षा नहीं ॥२१५॥))
कर्मोदय से होनेवाला उपभोग अतीत, वर्तमान और अनागत के भेद से तीन प्रकार का होता है । अतीत का उपभोग तो अतीत (समाप्त) हो जाने से परिग्रह-भाव को प्राप्त नहीं होता । अनागत (भविष्य का) उपभोग वांछित होने पर ही और वर्तान का उपभोग राग बुद्धिपूर्वक प्रवर्तामान होने पर ही परिग्रह भाव को धारण करता है । वर्तमान-कालिक कर्मोदय-जन्य उपभोग ज्ञानी के राग बुद्धि-पूर्वक होता दिखाई नहीं देता; क्योंकि उसके अज्ञानमय भाव-रूप राग-बुद्धि का अभाव है । केवल वियोग-बुद्धि-पूर्वक राग होने से उसके परिग्रह नहीं है । इसकारण ज्ञानी के वर्तमान कर्मोदय-जन्य उपभोग परिग्रह-रूप नहीं है । अनागत उपभोग तो वस्तुत: ज्ञानी के वांछित ही नहीं है; क्योंकि ज्ञानी के अज्ञानमय भाव-रूप वांछा का अभाव है । इसलिए अनागत कर्मोदय-जन्य उपभोग ज्ञानी के परिग्रह-रूप नहीं है ।