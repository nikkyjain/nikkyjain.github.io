सम्यग्दृष्टि जीव टंकोत्कीर्ण एक ज्ञायक-भावमय होने के कारण सम्यग्दर्शन, ज्ञान और चारित्र को अपने से अभेद-बुद्धि से सम्यक्तया देखता है, अनुभव करता है; इसकारण मार्ग-वत्सल है, मोक्षमार्ग के प्रति अति प्रीतिवाला है, वात्सल्य अंग का धारी है और ज्ञान की समस्त शक्ति को प्रगट करके, विकसित करके स्वयं में प्रभाव उत्पन्न करता है, प्रभावना करता है; इसकारण प्रभावना अंग का धारी है । इसलिए उसे मार्ग की अनुपलब्धि से होनेवाला और ज्ञान की प्रभावना के अपकर्ष से होनेवाला बंध नहीं होता; अपितु निर्जरा ही होती है ।

(( (कलश--दोहा)
बंध न हो नव कर्म का, पूर्व कर्म का नाश ।
नृत्य करें अष्टांग में, सम्यग्ज्ञान प्रकाश ॥१६२॥))
[इति नवम् बन्धं रुन्धन्] इसप्रकार नवीन बन्ध को रोकता हुआ और [निजैः अष्टाभिः अगैः संगतः निर्जरा-उज्जृम्भणेन प्राग्बद्धं तु क्षयम् उपनयम्] (स्वयं) अपने आठ अंगों से युक्त होने के कारण निर्जरा प्रगट होने से पूर्व-बद्ध कर्मों का नाश करता हुआ [सम्यग्दृष्टिः स्वयम्] सम्यग्दृष्टि जीव स्वयं [अतिरसात्] अति रस से (निजरस में मस्त हुआ) [आदि-मध्य-अन्तमुक्तं ज्ञानं भूत्वा] आदि-मध्य-अंत रहित (सर्वव्यापक , एकप्रवाहरूप धारावाही) ज्ञानरूप होकर [गगन-आभोग-रंगं विगाह्य] आकाश के विस्ताररूप रंगभूमि में अवगाहन करके (ज्ञान के द्वारा समस्त गगनमंडल में व्याप्त होकर) [नटति] नृत्य करता है ।

इसप्रकार निर्जरा (रंगभूमि में से) बाहर निकल गई ।

इसप्रकार श्री समयसार की (श्रीमद्भगवत्कुन्दकुन्दाचार्य देव प्रणीत श्री समयसार परमागम की) श्रीमद् अमृतचन्द्राचार्य देव विरचित आत्मख्याति नामक टीका में निर्जरा का प्ररूपक छठवाँ अंक समाप्त हुआ ।