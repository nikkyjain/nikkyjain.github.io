समस्त कर्मों (क्रियाकाण्डों) में प्रकाशन का अभाव होने से कर्मों (क्रियाकाण्डों) से ज्ञान (आत्मा) की प्राप्ति नहीं होती; किन्तु ज्ञान (आत्मानुभव) से ही ज्ञान (आत्मा) का प्रकाशन होता है; इसलिए मात्र ज्ञान से ही ज्ञान की प्राप्ति होती है । इसकारण बहुत से ज्ञानशून्य जीव अनेकप्रकार के कर्म (क्रियाकाण्ड) करने पर भी इस ज्ञानपद (आत्मा) को प्राप्त नहीं कर पाते और इस ज्ञानपद को प्राप्त नहीं कर पाने से वे कर्मों से मुक्त भी नहीं होते । इसलिए जो जीव कर्मों से मुक्त होना चाहते हैं; उन्हें एकमात्र इस ज्ञान (आत्मज्ञान) के अवलम्बन से इस नियत एकपद (आत्मा) को प्राप्त करना चाहिए ।

(( (कलश--दोहा)
क्रियाकाण्ड से ना मिले, यह आतम अभिराम ।
ज्ञानकला से सहज ही, सुलभ आतमाराम ॥
अत: जगत के प्राणियो ! छोड़ जगत की आश ।
ज्ञानकला का ही अरे ! करो नित्य अभ्यास ॥१४३॥))
[इदं पदम्] यह (ज्ञानस्वरूप) पद [ननु कर्मदुरासदं] कर्म (क्रिया-काण्ड) से वास्तव में दुरासद (दुष्प्राप्य) है और [सहज-बोध-कला-सुलभं किल] सहज ज्ञान की कला के द्वारा वास्तव में सुलभ है; [ततः निज-बोध-कला-बलात् ] अत: निजबोध की कला के बल से [इदं कलयितुं] इस पद का अभ्यास करने के लिये [जगत् सततं यततां] जगत सतत प्रयत्न करो ।