जिस कारण से यह आत्मा अज्ञान से पर के और आत्मा के एकत्व का विकल्प करता है, उस कारण से निश्चय से कर्ता प्रतिभासित होता है, ऐसा जो जानता है, वह समस्त कर्तृत्व को छोड़ देता है, इस कारण वह अकर्ता प्रतिभासित होता है । यही स्पष्ट कहते हैं -- 
इस जगत में यह आत्मा अज्ञानी हुआ अज्ञान से अनादि संसार से लगाकर पुद्गल कर्मरस और अपने भाव के मिले हुए आस्वाद का स्वाद लेने से जिसकी अपने भिन्न अनुभव की शक्ति मुद्रित हो गई है, ऐसा अनादिकाल से ही है, इस कारण वह पर को और अपने को एकरूप जानता है । इसी कारण 'मैं क्रोध हूं' इत्यादिक विकल्प अपने में करता है, इसलिए निर्विकल्प रूप अकृत्रिम अपने विज्ञान-घन-स्वभाव से भ्रष्ट हुआ बारम्बार अनेक विकल्पों से परिणमन करता हुआ कर्ता प्रतिभासित होता है । और जब ज्ञानी हो जाय, तब सम्यग्ज्ञान से उस सम्यग्ज्ञान को आदि लेकर प्रसिद्ध हुआ जो पुद्गल-कर्म के स्वाद से अपना भिन्न स्वाद, उसके आस्वादन से जिसकी भेद के अनुभव की शक्ति प्रकट हो गई है, तब ऐसा जानता है कि अनादिनिधन निरंतर स्वाद में आता हुआ समस्त अन्य रस के स्वादों से विलक्षण, अत्यन्त मधुर एक चैतन्य-रस स्वरूप तो यह आत्मा है, और कषाय इससे भिन्न रस हैं, कषैले हैं, बेस्वाद हैं, उनसे युक्त एकत्व का जो विकल्प करना है; वह अज्ञान से है । इस प्रकार पर को और आत्मा को पृथक्-पृथक् नानारूप से जानता है । इसलिए अकृत्रिम, नित्य, एक ज्ञान ही मैं हूं और कृत्रिम, अनित्य, अनेक जो ये क्रोधादिक हैं, वे मैं नहीं हूं ऐसा जाने तब 'क्रोधादिक मैं हूं' इत्यादिक विकल्प अपने में किंचिन्मात्र भी नहीं करता । इस कारण समस्त ही कर्तृत्व को छोड़ता हुआ सदा ही उदासीन वीतराग अवस्था स्वरूप होकर ज्ञायक ही रहता है, इसीलिए निर्विकल्प-स्वरूप, अकृत्रिम, नित्य, एक, विज्ञानघन हुआ अत्यन्त अकर्ता प्रतिभासित होता है ।

(( (कलश--कुण्डलिया)
नाज सम्मिलित घास को, ज्यों खावे गजराज ।
भिन्न स्वाद जाने नहीं, समझे मीठी घास ॥
समझे मीठी घास नाज को ना पहिचाने ।
त्यों अज्ञानी जीव निजातम स्वाद न जाने ॥
पुण्य-पाप में धार एकता शून्य हिया है ।
अरे शिखरणी पी मानो गो-दूध पिया है ॥५७॥))
[किल स्वयं ज्ञानं भवन् अपि] निश्चय से स्वयं ज्ञान-स्वरूप होने पर भी [अज्ञानतः तु यः] अज्ञान के कारण जो (जीव) [सतृणाभ्यवहारकारी] घास के साथ एकमेक हुए सुन्दर भोजन को खानेवाले हाथी आदि पशुओं की भाँति, [रज्यते] राग करता है [असौ दधीक्षुमधुराम्लरसातिगृद्धया] वह, श्रीखंड के खट्टे-मीठे स्वाद की अति लोलुपता से [रसालम् पीत्वा] श्रीखण्ड को पीता हुआ भी [गां दुग्धम् दोग्धि इव नूनम्] स्वयं गाय का दूध पी रहा है ऐसा माननेवाले पुरुष के समान है ।

(( (कलश--हरिगीतिका)
अज्ञान से ही भागते मृग रेत को जल मानकर ।
अज्ञान से ही डरें तम में रस्सी विषधर मानकर ॥
ज्ञानमय है जीव पर अज्ञान के कारण अहो ।
वातोद्वेलित उदधिवत् कर्ता बने आकुलित हो ॥५८॥))
[अज्ञानात् मृगतृष्णिकां जलधिया] अज्ञान से मृग-मरीचिका में जल की बुद्धि होने से [मृगाः पातुं धावन्ति] हिरण उसे पीने को दौड़ते हैं; [अज्ञानात्] अज्ञान के कारण ही [तमसि रज्जौ भुजगाध्यासेन] अन्धकार में पड़ी हुई रस्सी में सर्प का अध्यास होने से [जनाः द्रवन्ति] लोग (भय से) भागते हैं; [च अज्ञानात्] और अज्ञान से [अमी वातोत्तरंगाब्धिवत्] ये जीव पवन से तरंगित समुद्र की भाँति [विकल्पचक्रकरणात्] विकल्पों के समूह को करने से [शुद्धज्ञानमयाः अपि] यद्यपि वे स्वयं शुद्धज्ञानमय हैं तथापि [आकुलाः] आकुलित होते हुए [स्वयम् कर्त्रीभवन्ति] अपने आप ही कर्ता होते हैं ।

(( (कलश--हरिगीतिका)
दूध जल में भेद जाने ज्ञान से बस हंस ज्यों ।
सद्ज्ञान से अपना-पराया भेद जाने जीव त्यों ॥
जानता तो है सभी करता नहीं कुछ आतमा ।
चैतन्य में आरूढ़ नित ही यह अचल परमातमा ॥५९॥))
[हंसः वाः पयसोः इव] जैसे हंस दूध और पानी के विशेष -(अन्तर) को जानता है उसीप्रकार [यः ज्ञानात् विवेचकतया] जो जीव ज्ञान के कारण विवेकवाला (भेदज्ञानवाला) होने से [परात्मनोः तु विशेषम् जानाति] पर के और अपने विशेष को जानता है [सः] वह (जैसे हंस मिश्रित हुए दूध और पानी को अलग करके दूध को ग्रहण करता है उसीप्रकार) [अचलं चैतन्यधातुम् सदा] अचल चैतन्यधातु में सदा [अधिरूढः] आरूढ़ होता हुआ (उसका आश्रय लेता हुआ) [जानीत एव हि] मात्र जानता ही है, [किंचन अपि न करोति] किंचित्मात्र भी कर्ता नहीं होता (अर्थात् ज्ञाता ही रहता है, कर्त्ता नहीं होता) ।

(( (कलश--आडिल्ल)
उष्णोदक में उष्णता है अग्नि की ।
और शीतलता सहज ही नीर की ॥
व्यंजनों में है नमक का क्षारपन ।
ज्ञान ही यह जानता है विज्ञजन ॥
क्रोधादिक के कर्तापन को छेदता ।
अहंबुद्धि के मिथ्यातम को भेदता ॥
इसी ज्ञान में प्रगटे निज शुद्धातमा ।
अपने रस से भरा हुआ यह आतमा ॥६०॥))
[ज्वलन-पयसोः औष्ण्य-शैत्य-व्यवस्था] (गर्म पानी में) अग्नि की उष्णता का और पानी की शीतलता का भेद [ज्ञानात् एव] ज्ञान से ही प्रगट होता है; [लवणस्वादभेदव्युदासः ज्ञानात् एव उल्लसति] नमक के स्वादभेद का निरसन (निराकरण, अस्वीकार, उपेक्षा) ज्ञान से ही होता है; [स्वरसविकसन्नित्यचैतन्यधातोः च क्रोधादेःभिदा] निज-रस से विकसित होनेवाली नित्य चैतन्यधातु का और क्रोधादि भावों का भेद [कर्तृभावम् भिन्दती] कर्तृत्व को (कर्तापन के भाव को) भेदता हुआ [ज्ञानात् एव प्रभवति] ज्ञान से ही प्रगट होता है ।

(( (कलश--सोरठा)
करे निजातम भाव, ज्ञान और अज्ञानमय ।
करे न पर के भाव, ज्ञानस्वभावी आतमा ॥६१॥))
[एवं अञ्जसा] इसप्रकार वास्तव में [आत्मानम् अज्ञानंज्ञानम् अपि कुर्वन्] अपने को अज्ञानरूप या ज्ञानरूप करता हुआ [आत्मा आत्मभावस्य कर्ता स्यात्] आत्मा अपने ही भाव का कर्ता है, [परभावस्य] परभाव का (पुद्गल के भावों का) कर्ता तो [क्वचित् न] कदापि नहीं है ।
 
अब आगे की गाथा की सूचनिकारूप श्लोक कहते हैं -- 
(( (कलश--सोरठा)
ज्ञानस्वभावी जीव, करे ज्ञान से भिन्न क्या ?
कर्ता पर का जीव, जगतजनों का मोह यह ॥६२॥))
[आत्मा ज्ञानं स्वयं ज्ञानं] आत्मा ज्ञानस्वरूप है, स्वयं ज्ञान ही है, [ज्ञानात् अन्यत् किम् करोति] वह ज्ञान के अतिरिक्त अन्य क्या करे ? [परभावस्य कर्ता आत्मा] परभाव का कर्ता आत्मा है  [अयं व्यवहारिणाम् मोहः] यह व्यवहारी जीवों का मोह (अज्ञान) है ।