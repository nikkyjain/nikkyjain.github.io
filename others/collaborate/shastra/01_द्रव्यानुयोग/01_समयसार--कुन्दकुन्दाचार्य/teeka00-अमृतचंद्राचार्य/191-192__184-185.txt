((ज्यों अग्नि से संतप्त सोना स्वर्णभाव नहीं तजे;;त्यों कर्म से संतप्त ज्ञानी ज्ञानभाव नहीं तजे ॥१८४॥;;जानता यह ज्ञानि पर अज्ञानतम आछन्न जो;;वे आतमा जानें न मानें राग को ही आतमा ॥१८५॥))
जिसके यथोदित भेद-विज्ञान है, वही उस भेद-ज्ञान के सद्भाव से ज्ञानी होता हुआ ऐसा जानता है । जैसे प्रचंड अग्नि से तपाया हुआ भी सुवर्ण अपने सुवर्णपने को नहीं छोड़ता उसी तरह तीव्र-कर्म के उदय से घिरा हुआ भी ज्ञानी अपने ज्ञानपने को नहीं छोड़ता, क्योंकि जो जिसका स्वभाव है वह हजारों कारण मिलने पर भी अपने स्वभाव को छोड़ने के लिये असमर्थ है । क्योंकि उसके छोड़ने पर उस स्वभाव-मात्र वस्तु का ही अभाव हो जायगा, परन्तु वस्तु का अभाव होता नहीं, क्योंकि सत्ता का नाश होना असंभव है । ऐसा जानता हुआ ज्ञानी कर्मों से व्याप्त हुआ भी राग-रूप, द्वेष-रूप और मोह-रूप नहीं होता । किन्तु वह तो एक शुद्ध आत्मा को ही प्राप्त करता है। परंतु जिसके यथोदित भेदविज्ञान नहीं है, वह उस भेद-विज्ञान के अभाव से अज्ञानी हुआ अज्ञान-रूप अंधकार से आच्छादित होने के कारण चैतन्य-चमत्कार मात्र आत्मा के स्वभाव को नहीं जानता हुआ राग-स्वरूप ही आत्मा को मानता हुआ रागी होता है, द्वेषी होता है, मोही होता है, परंतु शुद्ध आत्मा को कभी नहीं पाता । इससे सिद्ध हुआ कि भेद-विज्ञान से ही शुद्ध आत्मा की प्राप्ति है ।