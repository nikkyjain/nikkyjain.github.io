((व्यवहार ये दिखला दिया, जिनदेव के उपदेश में;;ये सर्व अध्यवसान आदिक, भाव को जँह जिव कहे ॥४६॥))
यह सब अध्यवसानादि भाव जीव हैं ऐसा जो भगवान सर्वज्ञ-देव ने कहा है वह, यद्यपि व्यवहार-नय अभूतार्थ है तथापि, व्यवहार-नय को भी बताया है; क्योंकि जैसे म्लेच्छों की म्लेच्छ-भाषा वस्तु-स्वरूप बतलाती है उसीप्रकार व्यवहारनय व्यवहारी जीवों को परमार्थ का कहने वाला है इसलिए अपरमार्थ-भूत होने पर भी, धर्मतीर्थ की प्रवृत्ति करने के लिए वह (व्यवहारनय) बतलाना न्याय-सङ्गत ही है । परन्तु यदि व्यवहारनय न बताया जाये तो, परमार्थ से (निश्चय-नय से ) शरीर से जीव को भिन्न बताया जाने पर भी, जैसे भस्म को मसल देने से हिंसा का अभाव है उसीप्रकार, त्रस-स्थावर जीवों को नि:शङ्कतया मसल देने कुचल देने (घात करने) में भी हिंसा का अभाव ठहरेगा और इस कारण बन्ध का ही अभाव सिद्ध होगा; तथा परमार्थ के द्वारा जीव राग-द्वेष-मोह से भिन्न बताया जाने पर भी, 'रागी, द्वेषी, मोही जीव कर्म से बंधता है उसे छुड़ाना'- इसप्रकार मोक्ष के उपाय के ग्रहण का अभाव हो जायेगा और इससे मोक्ष का ही अभाव होगा ॥४६॥
(इसप्रकार यदि व्यवहार-नय न बताया जाय तो बन्ध-मोक्ष का ही अभाव ठहरता है ।)