((बंध का जो हेतु उस परिणाम को लख जीव में;;करम कीने जीव ने बस कह दिया उपचार से ॥१०५॥;;रण में लड़े भट पर कहे जग युद्ध राजा ने किया;;बस उसतरह द्रवकर्म आतम ने किये व्यवहार से ॥१०६॥))
इस लोक में आत्मा निश्चयतः स्वभाव से पुद्गल-कर्म का निमित्त-भूत नहीं है, तो भी अनादि अज्ञान से उसका निमित्त-रूप हुआ जो अज्ञान भाव, उस रूप से परिणमन करने से पुद्गल-कर्म का निमित्त-रूप होने पर पौद्गलिक कर्म के उत्पन्न होने से पुद्गल-कर्म को आत्मा ने किया, ऐसा विकल्प होता है, वह विकल्प निर्विकल्प विज्ञान-घन-स्वभाव से भ्रष्ट और विकल्पों में तत्पर अज्ञानियों के होता है । वह विकल्प उपचार ही है, परमार्थ नहीं है ।

जैसे युद्ध परिणाम से स्वयं परिणमन करने वाले योद्धाओं द्वारा किए गए युद्ध के होने पर युद्ध परिणाम से स्वयं नहीं परिणत हुए राजा को लोक कहते हैं कि युद्ध राजा ने किया । यह कथन उपचार है, परमार्थ नहीं है । उसी प्रकार ज्ञानावरणादि कर्मपरिणाम से स्वयं परिणमन करने वाले पुद्गल-द्रव्य के द्वारा किए गए ज्ञानावरणादि कर्म के होने पर ज्ञानावरणादि कर्म परिणाम से स्वयं नहीं परिणमन करने वाले आत्मा के सम्बन्ध में कहते हैं कि यह ज्ञानावरणादि कर्म आत्मा के द्वारा किया गया, यह कथन उपचार है, परमार्थ नहीं है ।