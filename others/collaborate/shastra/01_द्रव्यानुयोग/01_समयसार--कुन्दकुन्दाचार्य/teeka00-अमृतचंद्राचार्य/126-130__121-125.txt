अब जीव का परिणामित्व सिद्ध करते हैं :-
जीव कर्म में स्वयं नहीं बँधा क्रोधादि भाव से आप नहीं परिणमे तो वह जीव वास्तव में अपरिणामी ही सिद्ध होगा । ऐसा होने पर संसार का अभाव आता है अथवा कोई ऐसा तर्क करे कि पुद्गल-कर्म क्रोधादिक ही जीव को क्रोधादिक भाव से परिणमाते हैं इस लिये संसार का अभाव नहीं हो सकता । ऐसा करने में दो पक्ष पुष्टव्य हैं कि पुद्गल-कर्म क्रोधादिक अपने आप अपरिणमते जीव को परिणमाते हैं या परिणमते को परिणमाते हैं ? प्रथम तो जो आप नहीं परिणमता हो, उसमें पर के द्वारा कुछ भी परिणमन नहीं कराया जा सकता है क्योंकि आप में जो शक्ति नहीं, वह पर के द्वारा नहीं की जा सकती तथा जो स्वयं परिणमता हो, वह अन्य परिणमाने वाले की अपेक्षा नहीं करता, क्योंकि वस्तु की शक्तियाँ पर की अपेक्षा नहीं करती । इसलिये यह सिद्ध हुआ कि जीव परिणमन स्वभाव वाला स्वयमेव है । ऐसा होने पर जैसे कोई मंत्र-साधक गरुड का ध्यान करता हुआ याने उस गरुड-भाव-रूप परिणत हुआ गरुड ही है, उसी भाँति यह जीवात्मा अज्ञान-स्वभाव क्रोधादिरूप परिणत उपयोग-रूप हुआ स्वयमेव क्रोधादिक ही होता है । इस प्रकार जीव का परिणाम-स्वभाव होना सिद्ध हुआ ।
(( (कलश--हरिगीत)
आत्मा में है स्वभाविक परिणमन की शक्ति जब  ।
और उसके परिणमन में है न कोई विघ्न जब ॥
क्यों न हो तब स्वयं कर्ता स्वयं के परिणमन का ।
सहज ही यह नियम जानो वस्तु के परिणमन का ॥६५॥))
[इति] इसप्रकार [जीवस्य] जीवकी [स्वभावभूता परिणामशक्तिः] स्वभावभूत परिणमनशक्ति [निरन्तराया स्थिता] निर्विघ्न सिद्ध हुई । [तस्यां स्थितायां] यह सिद्ध होने पर, [सः स्वस्य यं भावं करोति] जीव अपने जिस भाव को करता है [तस्य एव सः कर्ता भवेत्] उसका वह कर्ता होता है ।