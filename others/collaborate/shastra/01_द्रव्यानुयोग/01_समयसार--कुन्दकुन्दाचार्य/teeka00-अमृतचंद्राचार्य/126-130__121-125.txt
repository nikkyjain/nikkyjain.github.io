((यदि स्वयं ही ना बँधे अर क्रोधादिमय परिणत न हो;;तो अपरिणामी सिद्ध होगा जीव तेरे मत विषें ॥१२१॥;;स्वयं ही क्रोधादि में यदि जीव ना हो परिणमित;;तो सिद्ध होगा सांख्यमत संसार की हो नास्ति ॥१२२॥;;यदि परिणमावे कर्मजड़ क्रोधादि में इस जीव को;;पर परिणमावे किसतरह वह अपरिणामी वस्तु को ॥१२३॥;;यदि स्वयं ही क्रोधादि में परिणमित हो यह आतमा;;मिथ्या रही यह बात उसको परिणमावे कर्म जड़ ॥१२४॥;;क्रोधोपयोगी क्रोध है मानोपयोगी मान है;;मायोपयोगी माया है लोभोपयोगी लोभ है ॥१२५॥))
जीव कर्म में स्वयं नहीं बँधा क्रोधादि भाव से आप नहीं परिणमे तो वह जीव वास्तव में अपरिणामी ही सिद्ध होगा । ऐसा होने पर संसार का अभाव आता है अथवा कोई ऐसा तर्क करे कि पुद्गल-कर्म क्रोधादिक ही जीव को क्रोधादिक भाव से परिणमाते हैं इस लिये संसार का अभाव नहीं हो सकता । ऐसा करने में दो पक्ष पुष्टव्य हैं कि पुद्गल-कर्म क्रोधादिक अपने आप अपरिणमते जीव को परिणमाते हैं या परिणमते को परिणमाते हैं ? प्रथम तो जो आप नहीं परिणमता हो, उसमें पर के द्वारा कुछ भी परिणमन नहीं कराया जा सकता है क्योंकि आप में जो शक्ति नहीं, वह पर के द्वारा नहीं की जा सकती तथा जो स्वयं परिणमता हो, वह अन्य परिणमाने वाले की अपेक्षा नहीं करता, क्योंकि वस्तु की शक्तियाँ पर की अपेक्षा नहीं करती । इसलिये यह सिद्ध हुआ कि जीव परिणमन स्वभाव वाला स्वयमेव है । ऐसा होने पर जैसे कोई मंत्र-साधक गरुड का ध्यान करता हुआ याने उस गरुड-भाव-रूप परिणत हुआ गरुड ही है, उसी भाँति यह जीवात्मा अज्ञान-स्वभाव क्रोधादिरूप परिणत उपयोग-रूप हुआ स्वयमेव क्रोधादिक ही होता है । इस प्रकार जीव का परिणाम-स्वभाव होना सिद्ध हुआ ।