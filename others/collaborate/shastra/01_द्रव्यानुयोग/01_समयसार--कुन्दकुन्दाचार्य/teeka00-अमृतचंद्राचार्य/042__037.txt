((नास्ति मम धर्मादिर्बुध्यते उपयोग एवाहमेक:;;तं धर्मनिर्मत्वं समयस्य विज्ञायका बु्रवन्ति ॥३७॥;;(हिंदी);;धर्मादि मेरे कुछ नहीं मैं एक हूँ उपयोगमय;;है धर्म-निर्मता यही वे कहें जो जानें समय ॥३७॥))
निज-रस से प्रगट, अनिवार्य विस्तार और समस्त पदार्थो को ग्रसित करने के स्वभाववाली, प्रचण्ड चिन्मात्र शक्ति के द्वारा कवलित (ग्रासीभूत) किये जाने से मानो अत्यन्त अन्तर्मग्न हो रहे हों, ज्ञान में तदाकार होकर डूब रहे हों - इसप्रकार आत्मा में प्रकाशमान - ये धर्म, अधर्म, आकाश, काल, पुद्गल और अन्य जीव - ये समस्त पर-द्रव्य मेरे कुछ भी नहीं हैं; क्योंकि टंकोत्कीर्ण एक ज्ञायक-स्वभावत्व से परमार्थत: अंतरंग-तत्त्व तो मैं हूँ और वे पर-द्रव्य मेरे स्वभाव से भिन्न स्वभाववाले होने से परमार्थत: बाह्य-तत्त्वरूपता को छोड़ने में पूर्णत: असमर्थ हैं ।
दूसरे चैतन्य में स्वयं ही नित्य उपयुक्त और परमार्थ से एक अनाकुल आत्मा का अनुभव करता हुआ भगवान आत्मा ही जानता है कि मैं प्रगट निश्चय से एक ही हूँ; इसलिए ज्ञेय-ज्ञायक-भावमात्र से उत्पन्न पर-द्रव्य के साथ परस्पर मिले होने पर भी, प्रगट स्वाद में आते हुए स्वभाव के कारण धर्म, अधर्म, आकाश, काल, पुद्गल और अन्य जीवों के प्रति मैं निर्मम हूँ; क्योंकि सदा ही अपने एकत्व में प्राप्त होने से समय ज्यों का त्यों स्थित रहता है, अपने स्वभाव को नहीं छोड़ता । - इसप्रकार ज्ञेयभावों से भेद-ज्ञान हुआ ।

(कलश-३१);;इति सति सह सर्वैरन्यभावैर्विवेके;;स्वयमयमुपयोगो बिभ्रदात्मानमेकम्;;प्रकटित-परमार्थै-र्दर्शन-ज्ञानवृत्तै:;;कृतपरिणतिरात्माराम एव प्रवृत्त: ॥३१॥;;(हिंदी);;बस इसतरह सब अन्यभावों से हुई जब भिन्नता;;तब स्वयं को उपयोग ने स्वयमेव ही धारण किया ॥;;प्रकटित हुआ परमार्थअर दृग ज्ञान वृत परिणत हुआ;;तब आतमा के बाग में आतम रमण करने लगा ॥३१॥
इसप्रकार भावकभाव और ज्ञेयभावों से भेदज्ञान होने पर जब सर्व अन्य भावों से भिन्नता भासित हुई, विवेक जागृत हुआ; तब यह उपयोग स्वयं ही एक अपने आत्मा को ही धारण करता हुआ, दर्शन-ज्ञान-चारित्ररूप से परिणत होता हुआ, परमार्थ को प्रकट करता हुआ अपने आत्माराम में ही प्रवृत्ति करता है, आत्मारूपी बाग में ही रमण करता है, अन्यत्र नहीं भटकता ।