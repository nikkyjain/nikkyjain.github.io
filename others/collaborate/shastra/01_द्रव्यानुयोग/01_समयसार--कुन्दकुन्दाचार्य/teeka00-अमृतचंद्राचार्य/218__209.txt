'और मेरा तो यह (निम्नोक्त) निश्चय है' यह अब कहते हैं -

पर-द्रव्य चाहे छिद जावे या भिद जावे या कोई ले जावे, या नाश को प्राप्त हो जावे, या जिस तिस प्रकार याने कैसे ही चला जावे तो भी मैं पर-द्रव्य को ग्रहण नहीं करता, क्योंकि पर-द्रव्य मेरा स्व नहीं है और न मैं पर-द्रव्य का स्वामी हूं, पर-द्रव्य ही पर-द्रव्य का स्व है, पर-द्रव्य ही पर-द्रव्य का स्वामी है, मैं ही मेरा स्व है, मैं ही मेरा स्वामी हूं ऐसा मैं जानता हूं ।

(( (कलश--सोरठा)
सभी परिग्रह त्याग, इसप्रकार सामान्य से ।
विविध वस्तु परित्याग, अब आगे विस्तार से ॥१४५॥))
[इत्थं समस्तम् एव परिग्रहम्] इसप्रकार समस्त परिग्रह को [सामान्यतः अपास्य अधुना] सामान्यतः छोड़कर अब [स्वपरयोः अविवेकहेतुम् अज्ञानम् उज्झितुमनाः अयं] स्व-पर के अविवेक के कारणरूप अज्ञान को छोड़ने का जिसका मन है ऐसा यह [भूयः तम् एव] पुनः उसी (परिग्रह) को  [विशेषात् परिहर्तुम् प्रवृत्तः] विशेषतः छोड़ने को प्रवृत्त होता है ।