((जीवकृत रागादि ही बंधक कहे हैं सूत्र में;;रागादि से जो रहित वह ज्ञायक अबंधक जानना ॥१६७॥))
वास्तव में इस आत्मा में राग, द्वेष, मोह के मिलाप से उत्पन्न हुआ भाव (अज्ञान मय ही भाव) आत्मा को कर्म करने के लिये प्रेरित करता है जैसे कि चुंबक-पत्थर के सम्बन्ध से उत्पन्न हुआ भाव लोहे की सुई को चलाता है, परन्तु उन रागादिकों के भेदज्ञान से उत्पन्न हुआ ज्ञानमय भाव स्वभाव से ही आत्मा को कर्म करने में अनुत्सुक रखता है जैसे कि चुम्बक-पाषाण के संसर्ग बिना सुई का स्वभाव चलने रूप नहीं है इस कारण रागादिकों से मिला हुआ अज्ञानमय भाव ही कर्म के कर्तृत्व में प्रेरक होने के कारण नवीन बंध का करने वाला है, परन्तु रागादिक से न मिला हुआ भाव अपने स्वभाव का प्रगट करने वाला होने से केवल जानने वाला ही है, वह नवीन कर्म का किन्चित्मात्र भी बंध करने वाला नहीं है ।