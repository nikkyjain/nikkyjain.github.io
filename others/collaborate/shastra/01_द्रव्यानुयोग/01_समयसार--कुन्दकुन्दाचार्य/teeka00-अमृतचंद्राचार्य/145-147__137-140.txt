((इस जीव के रागादि पुद्गलकर्म में भी हों यदी;;तो जीववत् जड़कर्म भी रागादिमय हो जायेंगे ॥१३७॥;;किन्तु जब जड़कर्म बिन ही जीव के रागादि हों;;तब कर्मजड़ पुद्गलमयी रागादिमय कैसे बनें ॥१३८॥;;यदि कर्मय परिणाम पुद्गल द्रव्य का जिय साथ हो;;तो जीव भी जड़कर्मवत् कर्मत्व को ही प्राप्त हो ॥१३९॥;;किन्तु जब जियभाव बिन ही एक पुद्गल द्रव्य का;;यह कर्मय परिणाम है तो जीव जड़य क्यों बने ? ॥१४०॥))
यदि जीव का रागादि अज्ञान परिणाम अपने निमित्त-भूत उदय में आये हुए पुद्गल-कर्म के साथ ही होता है, यह तर्क किया जाय तो हल्दी और फिटकरी की भाँति याने जैसे रंग में हल्दी और फिटकरी साथ डालने से उन दोनों का एक रंग-स्वरूप परिणाम होता है वैसे ही जीव और पुद्गल-कर्म दोनों के ही रागादि अज्ञान-परिणाम का प्रसंग आ जायगा (किन्तु ऐसा तथ्य नहीं है) । यदि रागादि अज्ञान-परिणाम एक जीव के ही माना जाय तो इस मन्तव्य से ही यह सिद्ध हुआ कि पुद्गल-कर्म का उदय जो कि जीव के रागादि अज्ञान परिणामों का कारण है, उससे पृथग्भूत ही जीव का परिणाम है । 
यदि पुद्गल-द्रव्य का कर्म-परिणाम उसके निमित्त-भूत रागादि अज्ञान-परिणाम रूप परिणत जीव के साथ ही होता है, इस प्रकार तर्क उपस्थित किया जाय तो जैसे मिली हुई हल्दी और फिटकरी दोनों का साथ ही लाल रंग का परिणाम होता है, उसी प्रकार पुद्गल-द्रव्य और जीव दोनों के ही कर्म-परिणाम की प्राप्ति का प्रसंग आ जायगा, किन्तु एक पुद्गल-द्रव्य के ही कर्मत्व परिणाम होता है । इस कारण कर्म-बन्ध के निमित्त-भूत जीव के रागादि-स्वरूप अज्ञान-परिणाम से पृथक् ही पुद्गल-कर्म का परिणाम है ।