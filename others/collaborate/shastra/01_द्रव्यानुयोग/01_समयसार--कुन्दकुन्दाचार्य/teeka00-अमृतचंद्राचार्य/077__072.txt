अब पूछता है कि ज्ञानमात्र से ही बन्ध का निरोध कैसे होता है ? उसका उत्तर कहते हैं :-
<ul><li>जिसप्रकार काई (सेवाल) जल का मैल है, जल की कलुषता है; उसीप्रकार आस्रव-भाव भी आत्मा के मैल हैं, वे आत्मा में कलषुता के रूप में ही उपलब्ध होते हैं, कलुषता के रूप में ही अनुभव में आते हैं; अत: [[अशुचि]] हैं, अपवित्र हैं और भगवान आत्मा तो सदा ही अति-निर्मल चैतन्य-भाव से ज्ञायक-भाव रूप से उपलब्ध होता है, अनुभव में आता है; अत: अत्यन्त शुचि ही है, परम-पवित्र ही है । <li>जड़-स्वभावी होने से आस्रव-भाव दूसरों के द्वारा जानने-योग्य हैं, इसलिए वे चैतन्य से अन्य स्वभाव-वाले हैं, [[विपरीत]] स्वभाव-वाले हैं और भगवान आत्मा तो नित्य विज्ञानघन-स्वभाववाला होने से स्वयं ही चेतक है, जाननेवाला है; इसलिए वह चैतन्य से अनन्य स्वभाव-वाला है, अविपरीत स्वभाव-वाला है । <li>आकुलता उत्पन्न करनेवाले होने से आस्रव-भाव [[दु:ख के कारण]] हैं और भगवान आत्मा तो नित्य ही अनाकुल स्वभाव-वाला होने से किसी का कार्य या कारण न होने से दु:ख का अकारण ही है । </ul>जब यह आत्मा, आत्मा और आस्रवों में इसप्रकार का भेद जानता है, अन्तर जानता है, तब उसी समय क्रोधादि आस्रवों से निवृत्त हो जाता है; क्योंकि उनसे निवृत्त हुए बिना आत्मा और आस्रवों के पारमार्थिक भेद-ज्ञान की सिद्धि ही नहीं होती है । इसलिए क्रोधादि आस्रव-भावों से निवृत्ति के साथ अविनाभावी रूप से रहनेवाले ज्ञान-मात्र से ही अज्ञान-जन्य पौद्गलिक कर्म के बंध का निरोध सिद्ध होता है ।
अब इसी बात को तर्क और युक्ति से सिद्ध करते हुए आचार्य-देव पूछते हैं कि आत्मा और आस्रवों का उक्त भेद-ज्ञान ज्ञान है कि अज्ञान है ? यदि अज्ञान है तो फिर आत्मा और आस्रवों के बीच अभेदज्ञान-रूप अज्ञान से उसमें क्या अन्तर रहा अर्थात् कोई अन्तर नहीं रहा और यदि वह ज्ञान है तो हम पूछते हैं कि वह आस्रवों में प्रवृत्त है या उनसे निवृत्त है ? यदि वह ज्ञान आस्रवों में प्रवृत्त है तो भी आस्रवों और आत्मा के अभेदज्ञान रूप अज्ञान से उसमें कोई अन्तर नहीं रहा और यदि वह ज्ञान आस्रवों से निवृत्त है तो फिर ज्ञान से ही बंध का निरोध सिद्ध क्यों नहीं होगा ? अर्थात् ज्ञान से ही बंध का निरोध सिद्ध हो ही गया । इसप्रकार अज्ञान का अंश जो क्रियानय, उसका खण्डन हो गया ।
'यदि आत्मा और आस्रवों का भेदज्ञान आस्रवों से निवृत्त न हो तो वह ज्ञान ही नहीं है' - ऐसा सिद्ध होने से ज्ञान के अंश एकान्त ज्ञाननय का भी खण्डन हो गया ।

(( (कलश-हरिगीत)
परपरिणति को छोड़ती अर तोड़ती सब भेदभ्रम ।
यह अखण्ड प्रचण्ड प्रगटित हुई पावन ज्योति जब ॥
अज्ञानमय इस प्रवृत्ति को है कहाँ अवकाश तब ।
अर किसतरह हो कर्मबंधन जगी जगमग ज्योति जब ॥47॥))
[परपरिणतिम् उज्झत्] परपरिणति को छोड़ता हुआ, [भेदवादान्खण्डयत्] भेद के कथनों को तोड़ता हुआ, [इदम् अखण्डम् उच्चण्डम् ज्ञानम्] यह अखण्ड और अत्यंत प्रचण्ड ज्ञान [उच्चैः उदितम्] प्रत्यक्ष उदय को प्राप्त हुआ है । [ननु इह कर्तृकर्मप्रवृत्तिः] अहो ! ऐसे ज्ञान में (पर-द्रव्य के) कर्ता-कर्म की प्रवृत्ति का [कथम् अवकाशः] अवकाश कैसे हो सकता है ? [वा पौद्गलः कर्मबन्धः कथं भवति] तथा पौद्गलिक कर्म-बंध भी कैसे हो सकता है ?