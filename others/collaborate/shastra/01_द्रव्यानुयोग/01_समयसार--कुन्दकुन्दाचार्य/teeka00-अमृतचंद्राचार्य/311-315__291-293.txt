((चिन्तवन से बंध के ज्यों बँधे जन ना मुक्त हों;;त्यों चिन्तवन से बंध के सब बँधे जीव न मुक्त हों ॥२९१॥;;छेदकर सब बंधनों को बद्धजन ज्यों मुक्त हों;;त्यों छेदकर सब बंधनों को बद्धजिय सब मुक्त हों ॥२९२॥;;जो जानकर निजभाव निज में और बंधस्वभाव को;;विरक्त हों जो बंध से वे जीव कर्मविमुक्त हों ॥२९३॥))
अन्य अनेक लोग ऐसा कहते हैं कि बंधसंबंधी विचार-श्रंखला ही मोक्ष का कारण है; किन्तु यह भी ठीक नहीं है । कर्म से बँधे हुए जीवों को बंध-संबंधी विचार-श्रंखला भी मोक्ष का कारण नहीं है; क्योंकि जिसप्रकार बेड़ी आदि से बँधे हुए पुरुष को उक्त बंधन संबंधी विचार-श्रंखला बंध से छूटने का कारण (उपाय) नहीं है; उसीप्रकार कर्म से बँधे हुए पुरुष को कर्म-बंध-संबंधी विचार-श्रंखला कर्म-बंध से मुक्ति का कारण (उपाय) नहीं है । इस कथन से कर्म-संबंधी विचार-श्रंखला-रूप विशुद्ध (शुभ) भाव-रूप धर्म-ध्यान से जिनकी बुद्धि अंध है; उन्हें समझाया है ।
यदि बंध-संबंधी विचार-श्रंखला भी मोक्ष का हेतु नहीं है तो फिर मोक्ष का हेतु क्या है ? इस प्रश्न के उत्तर में कहते हैं कि कर्म से बँधे हुए जीव को बंध का छेद ही मोक्ष का कारण है; क्योंकि जिस प्रकार बेड़ी आदि से बँधे हुए पुरुष को बंधन का छेद ही बंधन से छूटने का उपाय है; उसीप्रकार कर्म से बँधे हुए जीव को कर्म-बंधन का छेद ही कर्म-बंधन से छूटने का उपाय है । इस कथन से पूर्व-कथित बंध के स्वरूप के ज्ञान-मात्र से ही संतुष्ट और बंध का विचार करनेवाले - इन दोनों को आत्मा और बंध के द्विधाकरण के व्यापार में लगाया जाता है । मात्र यही मोक्ष का कारण क्यों है ? इस प्रश्न के उत्तर में कहते हैं कि जो निर्विकार चैतन्य-चमत्कार-मात्र आत्म-स्वभाव को और उस आत्मा को विकृत करनेवाले बंध के स्वभाव को जानकर बंध से विरक्त होता है; वही समस्त कर्मों से मुक्त होता है । इस कथन से ऐसा नियम (सुनिश्चित) किया जाता है कि आत्मा और बंध का द्विधाकरण (पृथक्करण) ही मोक्ष का कारण है ।