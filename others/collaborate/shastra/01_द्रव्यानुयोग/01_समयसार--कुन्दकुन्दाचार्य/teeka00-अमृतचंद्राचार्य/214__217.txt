इस लोक में जो भी अध्यवसान के उदय हैं, उनमें कुछ तो संसारसंबंधी हैं और कुछ शरीर संबंधी । उनमें से जो संसारसंबंधी हैं, वे तो बंध के निमित्त हैं और जो शरीरसंबंधी हैं, वे उपभोग के निमित्त हैं । जो बंध के निमित्त हैं, वे राग-द्वेष-मोहादिरूप हैं और जो उपभोग के निमित्त हैं, वे सुख-दु:खादिरूप हैं । इन सभी में ज्ञानी को राग नहीं है; क्योंकि उनके नाना द्रव्यस्वभाववाले होने से टंकोत्कीर्ण एक ज्ञायकभावस्वभाव वाले ज्ञानी के उनका निषेध है ।

(( (कलश--हरिगीत)
जबतक कषायित ना करें सर्वांग फिटकरि आदि से ।
तबतलक सूती वस्त्र पर सर्वांग रंग चढ़ता नहीं ॥
बस उसतरह ही रागरस से रिक्त सम्यग्ज्ञानिजन ।
सब कर्म करते पर परिग्रहभाव को ना प्राप्त हों ॥१४८॥))
[इह अकषायितवस्त्रे] जैसे (लोध और फिटकरी इत्यादि से) जो कसायला नहीं किया गया हो ऐसे वस्त्र में [रंगयुक्तिः अस्वीकृता] रंग का संयोग, (वस्त्र के द्वारा) अंगीकार न किया जाने से, [बहिः एव हि लुठति] ऊपर ही लौटता है (वस्त्र के भीतर प्रवेश नहीं करता), [ज्ञानिनः रागरसरिक्ततया कर्म परिग्रहभावं न हि एति] इसीप्रकार ज्ञानी रागरूप रस से रहित है, इसलिये कर्मोदय का भोग उसे परिग्रहत्व को प्राप्त नहीं होता ।
(( (कलश--हरिगीत)
रागरस से रहित ज्ञानी जीव इस भूलोक में ।
कर्मस्थ हों पर कर्मरज से लिप्त होते हैं नहीं ॥१४९॥))
[यतः ज्ञानवान्] क्योंकि ज्ञानी [स्वरसतः अपि] निज रस से ही [सर्वरागरसवर्जनशीलः] सर्व रागरस के त्यागरूप स्वभाववाला [स्यात् ततः] है, इसलिये [एषः कर्ममध्यपतितः अपि] वह कर्म के बीच पड़ा हुआ भी [सकलकर्मभिः न लिप्यते] सर्व कर्मों से लिप्त नहीं होता ।