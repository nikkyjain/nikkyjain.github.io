सम्यग्दृष्टि के राग-द्वेष मोह नहीं हैं; अन्यथा सम्यग्दृष्टिपना नहीं बन सकता । राग-द्वेष मोह का अभाव होने पर उस सम्यग्दृष्टि के द्रव्य-प्रत्यय पुद्गल-कर्म-बंध के कारणपने को नहीं धारण करते । क्योंकि द्रव्य-प्रत्ययों के पुद्गल-कर्म-बंध का कारणपना रागादि-हेतुक ही है, इसलिये कारण के कारण का अभाव होने पर कार्य का अभाव प्रसिद्ध होने से ज्ञानी के बन्ध नहीं है ।

(( (कलश--हरिगीत)
सदा उद्धत चिन्ह वाले शुद्धनय अभ्यास से ।
निज आत्म की एकाग्रता के ही सतत् अभ्यास से ॥
रागादि विरहित चित्तवाले आत्मकेन्द्रित ज्ञानिजन ।
बंधविरहित अर अखण्डित आत्मा को देखते ॥१२०॥))
[उद्धतबोधचिह्नम् शुद्धनयम् अध्यास्य] उद्धत ज्ञान (किसी के दबाये नहीं दब सकता ऐसा उन्नत ज्ञान) जिसका लक्षण है ऐसे शुद्ध-नय में रहकर अर्थात् शुद्धनय का आश्रय लेकर [ये सदा एव] जो सदा ही [ऐकाग्र्यमेव कलयन्ति] एकाग्रता का ही अभ्यास करते हैं [ते सततं] वे निरन्तर [रागादिमुक्तमनसः भवन्तः] रागादि से रहित चित्तवाले वर्तते हुए, [बन्धविधुरं समयस्य सारम्] बंध-रहित समय के सार को (अपने शुद्ध-आत्मस्वरूप को) [पश्यन्ति] देखते (अनुभवते) हैं ।

(( (कलश--हरिगीत)
च्युत हुए जो शुद्धनय से बोध विरहित जीव वे ।
पहले बँधे द्रव्यकर्म से रागादि में उपयुक्त हो ॥
अरे विचित्र विकल्पवाले और विविध प्रकार के ।
विपरीतता से भरे विध-विध कर्म का बंधन करें ॥१२१॥))
[इह ये] जगत् में जो [शुद्धनयतः प्रच्युत्य] शुद्धनय से च्युत होकर [पुनः एव तु रागादियोगम्] पुनः रागादि के सम्बन्ध को [उपयान्ति ते] प्राप्त होते हैं ऐसे जीव, [विमुक्तबोधाः] जिन्होंने ज्ञान को छोड़ा है ऐसे होते हुए, [पूर्वबद्धद्रव्यास्रवैः] पूर्वबद्ध द्रव्यास्रवों के द्वारा [कृत-विचित्र-विकल्प-जालम्] अनेक प्रकार के विकल्प-जाल को करके [कर्मबन्धम् विभ्रति] कर्म-बंध को धारण करते (बाँधते) हैं  ।