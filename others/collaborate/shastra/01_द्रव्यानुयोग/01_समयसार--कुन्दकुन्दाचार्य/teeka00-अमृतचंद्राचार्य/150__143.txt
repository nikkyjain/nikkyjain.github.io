((दोनों नयों को जानते पर ना ग्रहे नयपक्ष को;;नयपक्ष से परिहीन पर निज समय से प्रतिबद्ध वे ॥१४३॥))
जैसे केवली भगवान विश्व-साक्षी होने से श्रुतज्ञान के अवयव-भूत व्यवहार निश्चय-नय के पक्ष-रूप दो नय के स्वरूप को केवल जानते ही हैं, परन्तु किसी भी नय के पक्ष को ग्रहण नहीं करते, क्योंकि केवली भगवान निरंतर सतुल्लसित स्वाभाविक निर्मल केवलज्ञान-स्वभाव हैं, इसलिये नित्य ही स्वयमेव विज्ञान-घन-स्वरूप हैं, और इसी कारण श्रुतज्ञान की भूमिका से अतिक्रान्त होने के कारण समस्त नयपक्षों के परिग्रह से दूरवर्ती हैं उसी प्रकार जो श्रुतज्ञान के अवयवभूत व्यवहार निश्चय-रूप दोनों नयों के स्वरूप को क्षयोपशम विजृम्भित श्रुतज्ञान-स्वरूप विकल्पों की उत्पत्ति होने पर भी ज्ञेयों के ग्रहण करने में उत्सुकता की निवृत्ति होने से केवल जानता है, परन्तु तीक्ष्ण ज्ञान-दृष्टि से ग्रहण किये गये निर्मल नित्य उदित चैतन्य-स्वरूप अपने शुद्धात्मा से प्रतिबद्धता के कारण उस स्वरूप के अनुभवने के समय स्वयमेव केवली की तरह विज्ञान-घन-रूप होने से श्रुतज्ञान-स्वरूप समस्त अंतरंग और बाह्य अक्षर-स्वरूप विकल्प की भूमिका से अतिक्रांत होने से समस्त नयपक्ष को ग्रहण नहीं करता है । वह मति-श्रुत-ज्ञानी भी निश्चय से समस्त विकल्पों से दूरवर्ती परमात्मा, ज्ञानात्मा, प्रत्यग्ज्योति, आत्मख्यातिरूप अनुभूतिमात्र समयसार है ।

(कलश--स्वागता);;चित्स्वभावभरभावितभावाभावभावपरमार्थतयैकम् ।;;बंधपद्धतिमपास्य समस्तां चेतये समयसारमपारम् ॥९२॥;;(हिंदी--रोला);;मैं हूँ वह चित्पुंज कि भावाभावभावमय ।;;परमारथ से एक सदा अविचल स्वभावमय ॥;;कर्मजनित यह बंधपद्धति करूँ पार मैं ।;;नित अनुभव यह करूँ कि चिन्मय समयसार मैं ॥९२॥;;चित्स्वरूप के पुंज द्वारा ही अपने उत्पाद, व्यय और ध्रौव्य किये जाते हैं - ऐसा जिसका परमार्थ-स्वरूप है, इसकारण जो एक है - ऐसे अपार समयसार को मैं समस्त बंध-पद्धति को दूर करके अर्थात् कर्मोदय से होनेवाले समस्त भावों को छोड़कर अनुभव करता हूँ ।