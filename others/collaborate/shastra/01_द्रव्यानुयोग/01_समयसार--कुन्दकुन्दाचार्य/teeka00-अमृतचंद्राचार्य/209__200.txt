इस प्रकार सम्यग्दृष्टि, सामान्य तथा विशेष से सभी पर-स्वभाव-रूप भावों से भिन्न होकर टंकोत्कीर्ण एक ज्ञायक-भाव स्वभाव-रूप आत्मा के तत्त्व को अच्छी तरह जानता है और उस प्रकार तत्त्व को अच्छी तरह जानता हुआ स्वभाव का ग्रहण और परभाव का त्याग द्वारा निष्पाद्य अपने वस्तुपने को फैलाता हुआ कर्म के उदय के विपाक से उत्पन्न हुए सब भावों को छोड़ता है । इस कारण यह सम्यग्दृष्टि नियम से ज्ञान व वैराग्य से सम्पन्न होता है ।

(( (कलश-हरिगीत)
मैं स्वयं सम्यग्दृष्टि हूँ ,हूँ बंध से विरहित सदा ।
यह मानकर अभिमान में, पुलकित वदन मस्तक उठा ॥
जो समिति आलंबें महाव्रत, आचरें पर पापमय ।
दिग्मूढ़ जीवों का अरे जीवन नहीं अध्यात्ममय ॥१३७॥))
[अयम् अहं स्वयम् सम्यग्दृष्टिः, मे जातुः बन्धः न स्यात्] 'यह मैं स्वयं सम्यग्दृष्टि हूँ, मुझे कभी बन्ध नहीं होता (क्योंकि शास्त्र में सम्यग्दृष्टि को बन्ध नहीं कहा है)' [इति उत्तान-उत्पुलक-वदनाः] ऐसा मानकर जिसका मुख गर्व से ऊँचा और पुलकित हो रहा है ऐसे [रागिणः अपि] रागी जीव (पर-द्रव्य के प्रति राग-द्वेष-मोह भाव वाले जीव) भले ही [आचरन्तु] (महाव्रताादि का) आचरण करें तथा [समितिपरतांआलम्बन्तां] समितियों की उत्कृष्टता का आलम्बन करें [अद्य अपि ते पापाः] तथापि वे पापी (मिथ्यादृष्टि) ही हैं, [यतः ] क्योंकि वे [आत्म-अनात्म-अवगम-विरहात् ] आत्मा और अनात्मा के ज्ञान से रहित होने से [सम्यक्त्व-रिक्ताः सन्ति ] सम्यक्त्व से रहित है ।