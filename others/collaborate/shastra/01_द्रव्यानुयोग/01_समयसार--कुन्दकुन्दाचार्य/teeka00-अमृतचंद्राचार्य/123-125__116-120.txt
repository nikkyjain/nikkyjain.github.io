((यदि स्वयं ही कर्मभाव से परिणत न हो ना बँधे ही;;तो अपरिणामी सिद्ध होगा कर्मय पुद्गल दरव ॥११६॥;;कर्मत्व में यदि वर्गणाएँ परिणमित होंगी नहीं;;तो सिद्ध होगा सांख्यमत संसार की हो नास्ति ॥११७॥;;यदि परिणमावे जीव पुद्गल दरव को कर्मत्व में;;पर परिणमावे किसतरह वह अपरिणामी वस्तु को ॥११८॥;;यदि स्वयं ही परिणमें वे पुद्गल दरव कर्मत्व में;;मिथ्या रही यह बात उनको परिणमावें आतमा ॥११९॥;;जड़कर्म परिणत जिसतरह पुद्गल दरव ही कर्म है;;जड़ज्ञान-आवरणादि परिणत ज्ञान-आवरणादि हैं ॥१२०॥॥))
यदि पुद्गल-द्रव्य जीव में आप नहीं बँधा हुआ कर्मभाव से स्वयमेव नहीं परिणमन करता है तो पुद्गल-द्रव्य अपरिणामी ही सिद्ध हो जायगा । ऐसा होने पर संसार का अभाव हो जायगा । यदि कोई ऐसा तर्क करे कि जीव पुद्गल-द्रव्य को कर्मभाव से परिणमाता है, इसलिये संसार का अभाव नहीं हो सकता, उसके समाधान में प्रश्न है कि यदि जीव पुद्गल को परिणमित कराता है तो वह स्वयं अपरिणमित को परिणमित कराता है या स्वयं परिणमित को परिणमित कराता है ? यदि इनमें से पहला पक्ष लिया जाय तो स्वयं अपरिणमित को कोई नहीं परिणमा सकता, क्योंकि स्वयं अपरिणमित को पर के द्वारा परिणमाने की सामर्थ्य नहीं होती । स्वतः शक्ति जिसमें नहीं होती, वह पर के द्वारा भी नहीं आ सकती । यदि स्वयं परिणमित पुद्गल-द्रव्य को जीव कर्म-भाव से परिणमाता है, ऐसा दूसरा पक्ष लिया जाय तो यह भी ठीक नहीं, क्योंकि अपने आप परिणमित हुए को अन्य परिणमाने वाले की आदश्यकता ही नहीं, क्योंकि वस्तु की शक्ति पर की अपेक्षा नहीं करती । इसलिये पुद्गल-द्रव्य परिणाम-स्वभाव स्वयमेव होवे । ऐसा होने पर जैसे कलशरूप परिणत हुई मिट्टी अपने आप कलष ही है, उसी भाँति जड-स्वभाव ज्ञानावरण आदि कर्म-रूप परिणत हुआ पुद्गल-द्रव्य ही आप ज्ञानावरण आदि कर्म ही है । इस प्रकार पुद्गल द्रव्य का परिणाम-स्वभावपना सिद्ध हुआ ।

(कलश--उपजाति);;स्थितेत्यविघ्ना खलु पुद्गलस्य स्वभावभूता परिणामशक्ति: ।;;तस्यां स्थितायां स करोति भावं यमात्मनस्तस्य स एव कर्ता ॥६४॥;;(हिंदी--हरिगीत);;सब पुद्गलों में है स्वभाविक परिणमन की शक्ति जब ।;;और उनके  परिणमन में है न कोई विघ्न जब ॥;;क्यों न हो तब स्वयं कर्ता स्वयं के परिणमन का ।;;सहज ही यह नियम जानो वस्तु के परिणमन का ॥६४॥;;इसप्रकार पुद्गल-द्रव्य की स्वभावभूत परिणाम-शक्ति निर्विघ्न सिद्ध हुई और उसके सिद्ध होने पर पुद्गल-द्रव्य अपने जिस भाव को करता है, उसका वह पुद्गल-द्रव्य ही कर्ता है ।
