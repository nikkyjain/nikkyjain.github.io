((मिथ्यात्व अरु अविरमण योग कषाय के परिणाम हैं;;सामान्य से ये चार प्रत्यय कर्म के कर्ता कहे ॥१०९॥;;मिथ्यात्व आदि सयोगि-जिन तक जो कहे गुणथान हैं;;बस ये त्रयोदश भेद प्रत्यय के कहे जिनसूत्र में ॥११०॥;;पुद्गल करम के उदय से उत्पन्न ये सब अचेतन;;करम के कर्ता हैं ये वेदक नहीं है आतमा ॥१११॥;;गुण नाम के ये सभी प्रत्यय कर्म के कर्ता कहे;;कर्ता रहा ना जीव ये गुणथान ही कर्ता रहे ॥११२॥))
निश्चय से पुद्गल-कर्म का एक पुद्गल-द्रव्य ही कर्ता है । उस पुद्गल-द्रव्य के मिथ्यात्व, अविरति, कषाय और योग ये चार बंध के सामान्य-हेतु होने से बंध के कर्ता हैं । वे ही मिथ्यादृष्टि को आदि लेकर सयोग-केवली एक भेदरूप हुए तेरह कर्ता हैं । अब ये पुद्गल-कर्म-विपाक के भेद होने से अत्यंत अचेतन होते हुए केवल ये 13 गुणस्थान पुद्गल-कर्म के कर्ता होकर व्याप्य-व्यापक-भाव से कुछ भी पुद्गल-कर्म को करें तो करें, जीव का इसमें क्या आया ? कुछ भी नहीं । अथवा यहाँ यह तर्क है कि पुद्गल-मय मिथ्यात्वादि का वेदन करता हुआ जीव स्वयं ही मिथ्यादृष्टि होकर पुद्गल कर्म को करता है । यह तर्क बिल्कुल अज्ञान है, क्योंकि आत्मा भाव्य-भावक भाव के अभाव से मिथ्यात्वादि पुद्गल-कर्मों का भोक्ता भी निश्चय से नहीं है तो पुद्गल-कर्म का कर्ता कैसे हो सकता है ? इसलिये यह सिद्ध हुआ कि पुद्गल द्रव्यमय सामान्य चार प्रत्यय व उनके विशेष भेद-रूप तेरह प्रत्यय जो कि गुण शब्द से कहे गये हैं वे ही केवल कर्मों को करते हैं । इस कारण जीव पुद्गल-कर्मों का अकर्ता है और वे गुणस्थान ही उनके कर्ता हैं, क्योंकि वे गुण पुद्गल-द्रव्यमय ही हैं । इससे पुद्गल-कर्म का पुद्गल-द्रव्य ही एक कर्ता है यह सिद्ध हुआ ।