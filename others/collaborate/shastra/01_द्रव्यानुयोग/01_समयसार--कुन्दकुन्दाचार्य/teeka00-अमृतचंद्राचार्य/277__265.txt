((ये भाव अध्यवसान होते वस्तु के अवलम्ब से;;पर वस्तु से ना बंध हो हो बंध अध्यवसान से ॥२६५॥))
अध्यवसान ही बंध का कारण है, बाह्यवस्तु नहीं; क्योंकि बंध के कारणभूत अध्यवसानों से ही बाह्य-वस्तु की चलितार्थता है । तात्पर्य यह है कि बंध के कारणभूत अध्यवसान का कारण होने में ही बाह्यवस्तु का कार्यक्षेत्र पूरा हो जाता है, वह वस्तु बंध का कारण नहीं होती ।
प्रश्न - यदि बाह्यवस्तु बंध का कारण नहीं है तो बाह्यवस्तु के त्याग का उपदेश किसलिए दिया जाता है ?
उत्तर - अध्यवसान के निषेध के लिए बाह्य-वस्तु का निषेध किया जाता है । बाह्य-वस्तु अध्यवसान की आश्रय-भूत है; क्योंकि बाह्य-वस्तु के आश्रय के बिना अध्यवसान उत्पन्न नहीं होता, अपने स्वरूप को प्राप्त नहीं होता । यदि बाह्य-वस्तु के आश्रय बिना ही अध्यवसान उत्पन्न हों तो जिसप्रकार वीरजननी के पुत्र के सद्भाव में ही किसी को ऐसा अध्यवसाय उत्पन्न होता है कि 'मैं वीर-जननी के पुत्र को मारता हूँ'; उसीप्रकार आश्रयभूत बंध्यापुत्र के असद्भाव में भी किसी को ऐसा अध्यवसाय उत्पन्न होना चाहिए कि मैं बंध्यापुत्र को मारता हूँ; परन्तु ऐसा अध्यवसाय तो किसी को उत्पन्न होता नहीं है । इसलिए यह नियम है कि बाह्य-वस्तुरूप आश्रय के बिना अध्यवसान नहीं होता ।
इसकारण ही अध्यवसान की आश्रयभूत बाह्य-वस्तु के त्याग का उपदेश दिया जाता है; क्योंकि कारण के प्रतिषेध से ही कार्य का प्रतिषेध होता है ।
यद्यपि बाह्यवस्तु बंध के कारण का कारण है, तथापि वह बंध का कारण नहीं है; क्योंकि ईर्या-समिति पूर्वक गमन करते हुए मुनिराज के पैरों के नीचे काल-प्रेरित उड़ते हुए तेजी से आ पड़नेवाले कीटाणु की भाँति बंध के कारण की कारणरूप बाह्य-वस्तु को बंध का कारण मानने में अनेकान्तिक हेत्वाभास होता है, व्यभिचार नामक दोष आता है । इसप्रकार निश्चय से बाह्यवस्तु को बंध का हेतुत्व निर्बाधतया सिद्ध नहीं होता ।
इसलिए अतद्भावरूप बाह्यवस्तु बंध का कारण नहीं है, अपितु तद्भावरूप अध्यवसाय-भाव ही बंध के कारण हैं ।