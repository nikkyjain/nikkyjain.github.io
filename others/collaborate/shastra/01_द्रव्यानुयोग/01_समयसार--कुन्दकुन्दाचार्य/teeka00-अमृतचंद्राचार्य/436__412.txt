((मोक्षपथ में थाप निज को चेतकर निज ध्यान धर ।;;निज में ही नित्य विहार कर परद्रव्य में न विहार कर ॥४१२॥))
यद्यपि यह अपना आत्मा अनादिकाल से अपनी प्रज्ञा के दोष से परद्रव्य और राग-द्वेषादि में निरन्तर स्थित है; तथापि हे आत्मन् ! तू अपनी प्रज्ञा के गुण के द्वारा स्वयं को वहाँ से हटाकर ज्ञान-दर्शन-चारित्र में निरन्तर स्थापित करके, समस्त चिन्ता (चिन्तवन-विकल्प) का निरोध करके अपने में अत्यन्त एकाग्र होकर दर्शन-ज्ञान-चारित्र का ही ध्यान कर तथा समस्त कर्म-चेतना और कर्म-फल-चेतना के त्याग द्वारा शुद्ध-ज्ञान-चेतनामय होकर दर्शन-ज्ञान-चारित्र को ही चेत, अनुभव कर तथा द्रव्य के स्वभाव के वश से प्रतिक्षण उत्पन्न होनेवाले परिणामों के द्वारा तन्मय परिणामवाला (दर्शन-ज्ञान-चारित्रवाला) होकर दर्शन-ज्ञान-चारित्र में ही विहार कर तथा एक ज्ञानरूप को ही अचलतया अवलम्बन करता हुआ ज्ञेयरूप समस्त पर-द्रव्यों की उपाधियों में किंचित्मात्र भी विहार मत कर ।

(कलश--शार्दूलविक्रीडित);;एको मोक्षपथो य एष नियतो दृग्ज्ञप्तिवृत्त्यात्मक-;;स्तत्रैव स्थितिमेति यस्तमनिशं ध्यायेच्च तं चेतति ।;;तस्मिन्नेव निरंतरं विहरति द्रव्यांतराण्यस्पृशन्;;सोऽवश्यं समयस्य सारमचिरान्नित्योदयं विंदति ॥२४०॥;;(हिन्दी--हरिगीत);;दृगज्ञानमय वृत्त्यात्मक यह एक ही है मोक्षपथ ।;;थित रहें अनुभव करें अर ध्यावें अहिर्निश जो पुरुष ॥;;जो अन्य को न छुयें अर निज में विहार करें सतत ।;;वे पुरुष ही अतिशीघ्र ही समैसार को पावें उदित ॥२४०॥;;जो पुरुष दर्शन-ज्ञान-चारित्ररूप नियत मोक्ष-मार्ग में स्थित होता है, उसी का ध्यान करता है, उसी में चेतता है, उसी का अनुभव करता है और अन्य द्रव्यों का स्पर्श न करता हुआ निरन्तर उसी में विहार करता है; वह पुरुष नित्योदित समयसार को अल्पकाल में ही अवश्य प्राप्त करता है ।

(कलश--शार्दूलविक्रीडित);;ये त्वेनं परिहृत्य संवृतिपथप्रस्थापितेनात्मना;;लिंगे द्रव्यमये वहन्ति ममतां तत्त्वावबोधच्युता: ।;;नित्योद्योतमखंडेकमतुलालोकं स्वभावप्रभाप्रा;;ग्भारं समयस्य सारममलं नाद्यापि पश्यंति ते ॥२४१॥;;(हिंदी--हरिगीत);;जो पुरुष तज पूर्वोक्त पथ व्यवहार में वर्तन करें ।;;तर जायेंगे यह मानकर द्रव्यलिंग में ममता धरें ॥;;वे नहीं देखें आतमा निज अमल एक उद्योतमय ।;;अर अखण्ड अभेद चिन्मय अज अतुल आलोकमय ॥२४१॥;;जो पुरुष उक्त परमार्थ-स्वरूप मोक्ष-मार्ग को छोड़कर व्यवहार-मार्ग में स्थापित अपने आत्मा के द्वारा द्रव्य-लिंग में ममता धारण करते हैं; वे पुरुष तत्त्व के यथार्थ बोध से रहित होने से समय के साररूप नित्य प्रकाशमान, अखण्ड, एक, अतुल, अमल चैतन्य-प्रकाश-मय आत्मा को नहीं देखते, आत्मा का अनुभव नहीं करते ।