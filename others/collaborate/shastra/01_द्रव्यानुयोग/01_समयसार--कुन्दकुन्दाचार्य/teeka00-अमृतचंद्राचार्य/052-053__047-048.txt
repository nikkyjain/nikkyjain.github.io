अब शिष्य पूछता है कि यह व्यवहारनय किस दृष्टान्त से प्रवृत्त हुआ है ? उसका उत्तर कहते हैं :-
जैसे यह कहना कि यह राजा पाँच योजन के विस्तार में निकल रहा है सो यह व्यवहारी-जनों का सेना समुदाय में राजा कह देने का व्यवहार है, क्योंकि एक राजा का पाँच योजन में फैलना अशक्य है; परमार्थ से तो राजा एक ही है, (सेना राजा नहीं है); उसीप्रकार यह जीव समग्र (समस्त) राग-ग्राम में (राग के स्थानों में ) व्याप्त होकर प्रवृत्त हो रहा है ऐसा कहना वह, व्यवहारी-जनों का अध्यवसानादिक भावों में जीव कहने का व्यवहार है, क्योंकि एक जीव का समग्र राग-ग्राम में व्याप्त होना अशक्य है; परमार्थ से तो जीव एक ही है ॥४८॥