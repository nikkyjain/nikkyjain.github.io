((गुणोत्पादन द्रव्य का कोई अन्य द्रव्य नहीं करे ।;;क्योंकि सब ही द्रव्य निज-निज भाव से उत्पन्न हों ॥३७२॥))
और ऐसी आशंका भी नहीं करनी चाहिए कि परद्रव्य जीव को रागादिरूप परिणमाते हैं; क्योंकि अन्य द्रव्यों में अन्य द्रव्यों के गुणों को उत्पन्न करने की अयोग्यता है; क्योंकि सभी द्रव्यों का स्वभाव से ही उत्पाद होता है । अब इसी बात को विस्तार से दृष्टान्तपूर्वक समझाते हैं -
यहाँ एक प्रश्न संभव है कि घटभावरूप से उत्पन्न होती हुई मिट्टी कुम्हार के स्वभाव से उत्पन्न होती है या मिट्टी के स्वभाव से ?
यदि यह कहा जाये कि कुम्हार के स्वभाव से मिट्टी घटभावरूप से उत्पन्न होती है तो उस घट को उस कुम्हाररूप पुरुष के शरीराकार होना चाहिए, जो कुम्हार घट बनाने के अहंकार से भरा हुआ है और जिसका हाथ घट बनाने का व्यापार कर रहा है; परन्तु ऐसा तो होता नहीं है, वह घट पुरुषाकार तो होता नहीं है; क्योंकि अन्य-द्रव्य के स्वभाव से किसी अन्य-द्रव्य के परिणाम का उत्पाद देखने में नहीं आता । यदि ऐसा हो तो फिर मिट्टी कुम्हार के स्वभाव से उत्पन्न नहीं होती; किन्तु मिट्टी के स्वभाव से ही उत्पन्न होती है - यही निश्चित रहा; क्योंकि प्रत्येक द्रव्य के परिणाम का अपने स्वभाव-रूप से ही उत्पाद देखा जाता है ।
ऐसा होने पर यह निश्चित हुआ कि मिट्टी अपने स्वभाव का उल्लंघन नहीं करती; इसलिए मिट्टी ही कुम्हार के स्वभाव को स्पर्श न करती हुई अपने स्वभाव से ही कुंभ (घट) भावरूप से उत्पन्न होती है; कुम्हार कुंभ का उत्पादक है ही नहीं ।
यह बात तो द्रष्टान्त पर घटित हुई है; अब इसी बात को दार्ष्टान्त पर घटित करते हैं - यहाँ एक प्रश्न संभव है कि स्व-परिणामरूप पर्याय से उत्पन्न होते हुए सभी द्रव्य निमित्तभूत अन्यद्रव्यों के स्वभाव से उत्पन्न होते हैं या अपने स्वभाव से ?
यदि यह कहा जाये कि निमित्तभूत अन्यद्रव्यों के स्वभाव से सभी द्रव्य उत्पन्न होते हैं तो उनके परिणामों को निमित्त-भूत अन्य-द्रव्यों के आकार का होना चाहिए; परन्तु ऐसा तो होता नहीं है, द्रव्यों के परिणाम निमित्त-भूत अन्य द्रव्यों के आकार के तो होते नहीं हैं; क्योंकि अन्य-द्रव्य के स्वभाव से किसी अन्य-द्रव्य के परिणाम का उत्पाद देखने में नहीं आता । यदि ऐसा है तो फिर सर्व-द्रव्य निमित्त-भूत अन्य-द्रव्यों के स्वभाव से उत्पन्न नहीं होते; परन्तु अपने स्वभाव से ही उत्पन्न होते हैं - यही निश्चित रहा; क्योंकि प्रत्येक द्रव्य के परिणाम का अपने स्वभाव से ही उत्पाद देखा जाता है ।
ऐसा होने पर यह निश्चित हुआ कि सर्व-द्रव्य अपने स्वभाव का उल्लंघन नहीं करते; इसलिए सर्व-द्रव्य ही निमित्त-भूत अन्य-द्रव्यों के स्वभाव का स्पर्श न करते हुए अपने स्वभाव से ही अपने परिणाम से पर्याय-रूप से उत्पन्न होते हैं; निमित्त-भूत अन्य-द्रव्य उनके परिणामों के उत्पादक हैं ही नहीं । अत: आचार्यदेव अन्त में कहते हैं कि हम जीव में उत्पन्न होनेवाले रागादिभावों का उत्पादक पर-द्रव्यों को देखते ही नहीं हैं, मानते ही नहीं हैं, जानते ही नहीं हैं; फिर उन पर-द्रव्यों पर क्रोध क्यों करें ?

(कलश--मालिनी);;यदिह भवति रागद्वेषप्रसूति:;;कतरदपि परेषां दूषणं नास्ति तत्र ।;;स्वयमयमपराधी तत्र सर्पत्यबोधा;;भवतु विदितमस्तं यात्वबोधोऽस्मि बोध: ॥२२०॥;;(हिंदी--रोला);;राग-द्वेष पैदा होते हैं इस आतम में ।;;उसमें परद्रव्यों का कोई दोष नहीं है ॥;;यह अज्ञानी अपराधी है इनका कर्ता ।;;यह अबोध हो नष्ट कि मैं तो स्वयं ज्ञान हूँ ॥२२०॥;;इस आत्मा में जो राग-द्वेषरूप दोषों की उत्पत्ति होती है, उसमें परद्रव्यों का कोई दोष नहीं है; उसमें मूल अपराधी तो अज्ञान ही है । इसप्रकार विदित होने पर जब अज्ञान अस्त हो जाये, तब फिर तो मैं ज्ञान ही हूँ ।

(कलश--रथोद्धता);;रागजन्मनि निमित्ततां परद्रव्यमेव कलयंति ये तु ते ।;;उत्तरंति न हि मोहवाहिनीं शुद्धबोधविधुरांधबुद्धय: ॥२२१॥;;(हिंदी--रोला);;अरे राग की उत्पत्ति में परद्रव्यों को ।;;एकमात्र कारण बतलाते जो अज्ञानी ॥;;शुद्धबोध से विरहित वे अंधे जन जग में ।;;अरे कभी भी मोहनदी से पार न होंगे ॥२२१॥;;जो लोग राग की उत्पत्ति में परद्रव्य को ही मूलकारण मानते हैं अर्थात् परद्रव्य के निमित्त से ही राग उत्पन्न होता है - ऐसा मानते हैं; शुद्धज्ञान से रहित वे अंधबुद्धि लोग मोहनदी को पार नहीं कर सकते ।