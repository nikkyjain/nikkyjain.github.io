परमात्मा शुद्ध-बुद्ध-रूप एक स्वभाव-वाला है, ऐसी हालत में जब परमात्मा के देह नहीं है तो उसके आहार कैसे होगा ? यह बतलाते हैं --

ज्ञान परद्रव्य को किंचित्मात्र भी न तो ग्रहण करता है और न छोड़ता ही है; क्योंकि प्रायोगिक और वैस्रसिक गुण की सामर्थ्य से ज्ञान के द्वारा पर-द्रव्य का ग्रहण तथा त्याग अशक्य है । ज्ञान अर्थात् आत्मद्रव्य का कर्म-नोकर्मरूप परद्रव्य आहार नहीं है; क्योंकि वह मूर्तिक पुद्गल-द्रव्य है, इसलिए ज्ञान आहारक नहीं है । इसीलिए ऐसी आशंका भी नहीं करनी चाहिए कि ज्ञान (आत्मा) के देह होगी ।

(( (कलश--सोरठा)
शुद्ध-ज्ञानमय जीव, के जब देह नहीं कही ।
तब फिर देही लिंग, शिवमग कैसे हो सके ॥२३८॥))
[एवं शुद्धस्य ज्ञानस्य देहः एव न विद्यते] इसप्रकार शुद्ध-ज्ञान के देह ही नहीं है; [ततः ज्ञातुः देहमयं लिङ्गं मोक्षकारणम् न] इसलिए ज्ञाता को देहमय चिह्न मोक्ष का कारण नहीं है ।