((अज्ञान-मोहित-मती बहुविध भाव से संयुक्त जिय;;अबद्ध एवं बद्ध पुद्गल द्रव्य को अपना कहे ॥२३॥;;सर्वज्ञ ने देखा सदा उपयोग लक्षण जीव यह;;पुद्गलमयी हो किसतरह किसतरह तू अपना कहे ? ॥२४॥;;जीवमय पुद्गल तथा पुद्गलमयी हो जीव जब;;'ये मेरे पुद्गल द्रव्य हैं'- यह कहा जा सकता है तब ॥२५॥))

जिसप्रकार स्फेटक पाषाण में अनेकप्रकार के रंगों की निकटता के कारण अनेकरूपता दिखाई देती है, स्फेटक का निर्मलस्वभाव दिखाई नहीं देता; उसीप्रकार एक ही साथ अनेकप्रकार के बंधन की उपाधि की अतिनिकटता से वेगपूर्वक बहते हुए अस्वभाव-भावों के संयोगवश अपने स्वभावभाव के तिरोभूत हो जाने से, जिसकी भेद-ज्ञान-ज्योति पूर्णत: अस्त हो गई है और अज्ञान से विमोहित है हृदय जिसका - ऐसा अप्रतिबुद्ध (अज्ञानी) जीव स्व-पर का भेद न करके उन अस्वभाव-भावों को अपना मानता हुआ पुद्गल-द्रव्य में अपनापन स्थापित करता है ।
ऐसे अज्ञानी-जीव को समझाते हुए आचार्य-देव कहते हैं कि हे दुरात्मन् ! घास और अनाज को परम-अविवेकपूर्वक एकसाथ खानेवाले हाथी के समान तू स्व और पर को मिलाकर एक देखने के इस स्वभाव को छोड़ ! छोड़ !! संशय,  विपर्यय और अनध्यवसाय से सम्पूर्णत: रहित एवं विश्व की एकमात्र अद्वितीय ज्योति - ऐसे सर्वज्ञ के ज्ञान में जाना गया नित्य उपयोगलक्षण जीवद्रव्य पुद्गल कैसे हो गया, जो तू कहता है, अनुभव करता है कि पुद्गलद्रव्य मेरा है । यदि किसी भी प्रकार से जीवद्रव्य पुद्गल-द्रव्यरूप हो और पुद्गलद्रव्य जीवरूप हो; तभी 'नमक के पानी' के अनुभव की भाँति तेरी यह अनुभूति ठीक हो सकती है कि यह पुद्गल-द्रव्य मेरा है; किन्तु ऐसा तो किसी भी प्रकार से बनता नहीं है ।
अब इसी बात को और अधिक स्पष्ट करते हैं । जिसप्रकार खारापन है लक्षण जिसका, ऐसा नमक पानीरूप होता दिखाई देता है और प्रवाहीपन है लक्षण जिसका, ऐसा पानी नमकरूप होता दिखाई देता है; क्योंकि खारेपन और प्रवाहीपन में एकसाथ रहने में कोई विरोध नहीं है, कोई बाधा नहीं है । किन्तु नित्य उपयोग-लक्षण-वाला जीव-द्रव्य पुद्गल-द्रव्य-रूप होता हुआ दिखाई नहीं देता और नित्य अनुपयोग-लक्षण-वाला पुद्गल-द्रव्य जीव-द्रव्यरूप होता हुआ दिखाई नहीं देता; क्योंकि प्रकाश और अन्धकार की भाँति उपयोग और अनुपयोग का एक ही साथ रहने में विरोध है । इसकारण जड़ और चेतन कभी एक नहीं हो सकते ।
इसलिए तू सर्वप्रकार प्रसन्न हो, अपने चित्त को उज्ज्वल करके सावधान हो और स्वद्रव्य को ही 'यह मेरा है' - इसप्रकार अनुभव कर ।

(कलश-२३);;अयि कथमपि मृत्वा तत्त्वकौतूहली सन्;;अनुभव भव मूर्त्ते: पार्श्ववर्त्ती मुहूर्त् ।;;पृथगथ विलसंतं स्वं समालोक्य येन;;त्यजसि झगिति मूर्त्या साकमेकत्वमोहम् ॥२३॥;;(हिंदी);;निजतत्त्व का कौतूहली अर पड़ौसी बन देह का ।;;हे आत्मन् ! जैसे बने अनुभव करो निजतत्त्व का ॥;; जब भिन्न पर से सुशोभित लख स्वयं को तब शीघ्र ही ।;;तु छोड़ दोगे देह से एकत्व के इस मोह को ॥२३॥
अरे भाई ! किसी भी प्रकार महाकष्ट से अथवा मरकर भी निजात्मतत्त्व का कौतूहली होकर इन शरीरादि मूर्त द्रव्यों का एक मुहूर्त को पड़ौसी बनकर आत्मा का अनुभव कर; जिससे तू अपने आत्मा के विलास को सर्व परद्रव्यों से भिन्न देखकर, इन शरीरादि मूर्तिक पुद्गल-द्रव्यों के साथ एकत्व के मोह को शीघ्र ही छोड़ देगा ।

(कलश-२४);;कांत्यैव स्नपयंति ये दशदिशो धाम्ना निरुंधंति ये;;धामोद्दाममहस्विनां जनमनो मुष्णंति रूपेण ये ।;;दिव्येन ध्वनिना सुखं श्रवणयो: साक्षात्क्षरंतोsमृतं;;वंद्यास्तेsष्टसहस्रलक्षणधरास्तीर्थेश्वरा: सूरय: ॥२४॥;;(हिंदी);;लोकमानस रूप से रवितेज अपने तेज से ।;;जो हरें निर्मल करें दशदिश कान्तिमय तनतेज से ॥;;जो दिव्यध्वनि से भव्यजन के कान में अमृत भरें ।;;उन सहस अठ लक्षण सहित जिन-सूरि को वन्दन करें ॥२४॥
वे तीर्थंकर और आचार्यदेव वन्दना करने योग्य हैं, जो कि अपने शरीर की कान्ति से दशों दिशाओं को धोते हैं, निर्मल करते हैं; अपने तेज से उत्कृष्ट तेजवाले सूर्यादिक को भी ढक देते हैं; अपने रूप से जन-जन के मन को मोह लेते हैं, हर लेते हैं; अपनी दिव्यध्वनि से भव्यजीवों के कानों में साक्षात् सुखामृत की वर्षा करते हैं तथा एक हजार आठ लक्षणों को धारण करते हैं । तीर्थंकरों और आचार्यो की देह को आत्मा नहीं मानने पर इसप्रकार की गई स्तुति मिथ्या सिद्ध होगी । इसलिए हमारा तो पक्का यही निश्चय है कि पुद्गलद्रव्य रूप शरीर ही आत्मा है ।