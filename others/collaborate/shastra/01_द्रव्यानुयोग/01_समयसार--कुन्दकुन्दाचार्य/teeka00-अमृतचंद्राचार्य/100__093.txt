((पररूप ना निज को करे पर को करे निज रूप ना;;अकर्ता रहे पर करम का सद्ज्ञानमय वह आतमा ॥९३॥))
यह जीव ज्ञान से पर का और अपना परस्पर भेद-ज्ञान होने से पर को तो आत्म-रूप नहीं करता हुआ और अपने को पर-रूप नहीं करता हुआ आप ज्ञानी हुआ कर्मों का अकर्ता प्रतिभासित होता है । उसी को स्पष्ट करते हैं -- 
जैसे शीत-उष्ण अनुभव कराने में समर्थ शीत-उष्ण-स्वरूप पुद्गल-परिणाम की अवस्था पुद्गल से अभिन्न होने के कारण आत्मा से नित्य ही अत्यंत भिन्न है, उसी प्रकार राग-द्वेष सुख-दुःखादिरूप अनुभव कराने में समर्थ राग-द्वेष सुख-दुःखादिरूप पुद्गल-परिणाम की अवस्था पुद्गल से अभिन्न होने के कारण आत्मा से नित्य ही, अत्यंत भिन्न है, तथा ऐसी पुद्गल-विपाक अवस्था के निमित्त से हुआ उस प्रकार का अनुभव आत्मा से अभिन्नता के कारण पुद्गल से अत्यंत सदा ही भिन्न है । ऐसी दोनों की भिन्नता के ज्ञान से परस्पर विशेष का भेद-ज्ञान होने पर नानात्व के विवेक से, जैसे शीत-उष्ण रूप आत्मा स्वयं परिणमन में असमर्थ है, उसी प्रकार राग-द्वेष सुख-दुःखादिरूप भी स्वय परिणमन करने में असमर्थ है । इस प्रकार अज्ञान-स्वरूप जो राग-द्वेष सुख-दुःखादिक उन रूप से न परिणमन करता, ज्ञान के ज्ञानत्व को प्रकट करता, ज्ञान-मय हुआ ज्ञानी ऐसा जानता है कि 'यह मैं राग-द्वेषादिक को जानता ही हूं और ये पुद्गल रागरूप होते हैं' । इत्यादि विधान से सर्व ही ज्ञान-विरुद्ध रागादिक-कर्म का अकर्ता प्रतिभासित होता है ।