((जो भाव आतम करे वह उस कर्म का कर्ता बने;;ज्ञानियों के ज्ञानमय अज्ञानि के अज्ञानमय ॥१२६॥))
इस प्रकार यह आत्मा स्वयमेव परिणमन-स्वभाव वाला होनेपर भी जिस भाव को अपने करता है, कर्मत्व को प्राप्त हुए उस भाव का ही कर्तापना प्राप्त होता है । सो वह भाव ज्ञानी का ज्ञानमय ही है, क्योंकि उसको अच्छी प्रकार से स्व-पर का भेद-ज्ञान हो गया है, जिससे सब परद्रव्य भावों से भिन्न आत्मा की ख्याति अत्यन्त उदित हो गई है । परंतु अज्ञानी के अज्ञानमय भाव ही है, क्योंकि उसके भली-भाँति स्व-पर के भेद-ज्ञान का अभाव होने से भिन्न आत्मा की ख्याति अत्यंत अस्त हो गई है ।