((व्यवहार से यह आतमा घटपटरथादिक द्रव्य का;;इन्द्रियों का कर्म का नोकर्म का कर्ता कहा ॥९८॥;;परद्रव्यमय हो जाय यदि पर द्रव्य में कुछ भी करे;;परद्रव्यमय होता नहीं बस इसलिए कर्ता नहीं ॥९९॥;;ना घट करे ना पट करे ना अन्य द्रव्यों को करे;;कर्ता कहा तत्रूपपरिणत योग अर उपयोग का ॥१००॥))

जिस कारण व्यवहारी जीवों को यह आत्मा अपने विकल्प और व्यापार इन दोनों के द्वारा घट आदि पर-द्रव्य स्वरूप बाह्य-कर्म को करता हुआ प्रतिभासित होता है, इस कारण उसी प्रकार क्रोधादिक पर-द्रव्य-स्वरूप समस्त अंतरंग कर्म को भी करता है । क्योंकि दोनों पर-द्रव्य-स्वरूप हैं, परत्व की दृष्टि से इनमें भेद नहीं । सो यह व्यवहारी जीवों का अज्ञान है ।

यदि वास्तव में यह आत्मा पर-द्रव्य-स्वरूप कर्म को करे, तो परिणाम-परिणामी-भाव की अन्यथा अप्राप्ति होने से नियम से तन्मय हो जाय, किन्तु अन्य द्रव्य की अन्य द्रव्य में तन्मयता होने पर अन्य द्रव्य के नाश की आपत्ति का प्रसंग आने से तन्मय है ही नहीं । इसलिये व्याप्य-व्यापक भाव से तो उस द्रव्य का कर्ता आत्मा नहीं है ।

वास्तव में घटादिक तथा क्रोधादिक परद्रव्य-स्वरूप जो कर्म हैं उनको यह आत्मा व्याप्य-व्यापक-भाव से नहीं करता । क्योंकि यदि ऐसे करे तो उनसे तन्मयता का प्रसंग आ जायगा । तथा यह आत्मा घट-पटादि को निमित्त-नैमित्तिक भाव से भी नहीं करता, क्योंकि ऐसे करे तो सदा सब अवस्थाओं में कर्तृत्व का प्रसंग आ जायगा । तब इन कर्मों को कौन करता है, सो कहते हैं । इस आत्मा के अनित्य योग और उपयोग ये दोनों जो कि सब अवस्थाओं में व्यापक नहीं हैं, वे उन घटाटिक के तथा क्रोधादि परद्रव्य-स्वरूप कर्मों के निमित्तमात्र से कर्ता कहे जाते हैं । योग तो आत्मा के प्रदेशों का चलनरूप व्यापार है और उपयोग आत्मा के चैतन्य का रागादि विकाररूप परिणाम है । सो कदाचित् अज्ञान से इन दोनों को करने से इनका आत्मा को भी कर्ता कहा जावे, तो भी वह परद्रव्य-स्वरूप कर्म का तो कर्ता कभी भी नहीं है ।