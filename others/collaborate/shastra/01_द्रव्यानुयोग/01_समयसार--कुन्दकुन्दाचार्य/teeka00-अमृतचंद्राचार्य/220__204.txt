वास्तव में आत्मा ही परमार्थ है, परम पदार्थ है और वह ज्ञान ही है । आत्मा एक ही पदार्थ है; इसलिए ज्ञान भी एक पद है । यह ज्ञान नामक पद ही परमार्थ स्वरूप साक्षात् मोक्ष का उपाय है । मतिज्ञानादि ज्ञान के भेद इस एक पद को नहीं भेदते; किन्तु वे भी इसी एक पद का अभिनन्दन करते हैं । अब इसी बात को सोदाहरण स्पष्ट करते हैं - जिसप्रकार इस जगत में बादलों से ढंका हुआ सूर्य बादलों के विघटन के अनुसार प्रगटता को प्राप्त होता है और उस सूर्य के प्रकाश करने की हीनाधिकतारूप भेद, उसके सामान्य प्रकाशस्वभाव को नहीं भेदते; उसीप्रकार कर्मपटल के उदय से ढका हुआ आत्मा, कर्म के विघटन (क्षयोपशम) के अनुसार प्रगटता को प्राप्त होता है और उस ज्ञान के हीनाधिकतारूप भेद उसके सामान्य ज्ञान-स्वभाव को नहीं भेदते, प्रत्युत अभिनन्दन करते हैं ।
इसलिए समस्त भेदों से पार आत्म-स्वभावभूत एक ज्ञान का ही अवलम्बन करना चाहिए । उस ज्ञान के अवलम्बन से निजपद की प्राप्ति होती है, भ्रान्ति का नाश होता है, आत्मा का लाभ और अनात्मा का परिहार होता है । ऐसा होने पर कर्म मूर्च्छित नहीं करते, राग-द्वेष-मोह उत्पन्न नहीं होते । राग-द्वेष-मोह के बिना कर्मों का आस्रव नहीं होता । आस्रव न होने से फिर कर्म-बन्ध भी नहीं होता और पूर्वबद्ध कर्म उपभुक्त होते हुए निर्जरित हो जाते हैं; तब सभी कर्मों का अभाव हो जाने से साक्षात् मोक्ष हो जाता है ।

(( (कलश--हरिगीत)
सब भाव पी संवेदनाएँ मत्त होकर स्वयं ही ।
हों उछलती जिस भाव में अद्भुतनिधि वह आतमा ॥
भगवान वह चैतन्य रत्नाकर सदा ही एक है ।
फिर भी अनेकाकार होकर स्वयं में ही उछलता ॥१४१॥))
[निष्पीत-अखिल-भाव-मण्डल-रस-प्राग्भार-मत्ताः इव] समस्त पदार्थों के समूहरूप रस को पी लेने की अतिशयता से मानों मत्त हो गई हो ऐसी [यस्य इमाः अच्छ-अच्छाः संवेदनव्यक्तयः] जिसकी यह निर्मल से भी निर्मल संवेदन-व्यक्ति (ज्ञानपर्याय, अनुभवमें आनेवाले ज्ञान के भेद) [यद् स्वयम् उच्छलन्ति] अपने आप उछलती हैं, [सः एषः भगवान् अद्भुतनिधिः चैतन्यरत्नाकरः] वह यह भगवान अद्भुत निधिवाला चैतन्यरत्नाकर, [अभिन्नरसः] (ज्ञानपर्यायरूप तरंगों के साथ) जिसका रस अभिन्न है ऐसा, [एकः अपि अनेकीभवन्] एक होने पर भी अनेक होता हुआ, [उत्कलिकाभिः वल्गति] (ज्ञानपर्यायरूप) तरंगों के द्वारा दोलायमान (उछलता) होता है ।

(( (कलश--हरिगीत)
पंचाग्नि तप या महाव्रत कुछ भी करो सिद्धि नहीं ।
जाने बिना निज आतमा जिनवर कहें सब व्यर्थ हैं ॥
मोक्षमय जो ज्ञानपद वह ज्ञान से ही प्राप्त हो ।
निज ज्ञान गुण के बिना उसको कोई पा सकता नहीं ॥१४२॥))
[दुष्करतरैः] अति-दुष्कर और [मोक्ष-उन्मुखैः कर्मभिः] मोक्ष से पराङ्मुख कर्मों के द्वारा [स्वयमेव क्लिश्यन्तां] अपने आप ही क्लेश पाते हैं [च ] और [परे] अन्य [महाव्रत-तपः-भारेण] महाव्रत और तप के भार से [चिरम् भग्नाः क्लिश्यन्तां] बहुत समय तक भग्न (पराजित) होते हुए क्लेश प्राप्त करते हैं; [साक्षात् मोक्षः] जो साक्षात् मोक्ष-स्वरूप है, [निरामयपदं ] निरामय (रोगादि समस्त क्लेशों से रहित) पद है और [स्वयं संवेद्यमानं इदं ज्ञानं] स्वयं संवेद्यमान है, ऐसे इस ज्ञान को [ज्ञानगुणं विना कथम् अपि] ज्ञानगुण के बिना किसी भी प्रकार से [प्राप्तुं न हि क्षमन्ते] वे प्राप्त नहीं करेंगे ।