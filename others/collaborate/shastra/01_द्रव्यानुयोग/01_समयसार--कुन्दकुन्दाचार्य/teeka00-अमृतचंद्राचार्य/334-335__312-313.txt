((उत्पन्न होता नष्ट होता जीव प्रकृति निमित्त से ।;;उत्पन्न होती नष्ट होती प्रकृति जीव निमित्त से ॥३१२॥;;यों परस्पर निमित्त से हो बंध जीव रु कर्म का ।;;बस इसतरह ही उभय से संसार की उत्पत्ति हो ॥३१३॥))
अनादि से ही अपने और पर के निश्चित लक्षणों का ज्ञान न होने से स्व और पर के एकत्व का अध्यास करने से कर्ता बनता हुआ यह आत्मा प्रकृति के निमित्त से उत्पत्ति और विनाश को प्राप्त होता है और प्रकृति भी आत्मा के निमित्त से उत्पत्ति और विनाश को प्राप्त होती है । इसप्रकार आत्मा और प्रकृति के कर्ता-कर्मभाव का अभाव होने पर भी परस्पर निमित्त-नैमित्तिकभाव से दोनों के बंध देखा जाता है । इससे ही संसार है और इसी से आत्मा और प्रकृति के कर्ता-कर्म का व्यवहार है ।