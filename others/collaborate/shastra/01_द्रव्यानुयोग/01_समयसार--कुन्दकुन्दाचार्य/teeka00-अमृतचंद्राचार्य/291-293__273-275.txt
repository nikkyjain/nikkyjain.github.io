((व्रत-समिति-गुप्ती-शील-तप आदिक सभी जिनवरकथित;;करते हुए भी अभव्यजन अज्ञानि मिथ्यादृष्टि हैं ॥२७३॥;;मोक्ष के श्रद्धान बिन सब शास्त्र पढ़कर भी अभवि;;को पाठ गुण करता नहीं है ज्ञान के श्रद्धान बिन ॥२७४॥;;अभव्यजन श्रद्धा करें रुचि धरें अर रच-पच रहें;;जो धर्म भोग निमित्त हैं न कर्मक्षय में निमित्त जो ॥२७५॥))
शील और तप से परिपूर्ण, तीन गुप्ति और पाँच समितियों में सावधान, अहिंसादि पाँच महाव्रतरूप व्यवहारचारित्र का पालन अभव्य भी करता है; तथापि वह अभव्य चारित्र-रहित अज्ञानी और मिथ्यादृष्टि ही है; क्योंकि वह निश्चय-चारित्र के कारणभूत ज्ञान-श्रद्धान से शून्य है । यदि कोई यह कहे कि उसे ग्यारह अंगों का ज्ञान है तो उससे कहते हैं कि प्रथम तो वह अभव्य-जीव शुद्ध-ज्ञानमय आत्मा के ज्ञान से शून्य होने के कारण मोक्ष की ही श्रद्धा नहीं करता; इसलिए वह ज्ञान की भी श्रद्धा नहीं करता । ज्ञान की श्रद्धा न करता हुआ वह अभव्य आचारांग आदि ग्यारह अंगरूप श्रुत (शास्त्रों) को पढ़ता हुआ भी शास्त्र-पठन के गुण को प्राप्त नहीं होता और इसीकारण ज्ञानी भी नहीं है ।
भिन्नवस्तुभूत ज्ञानमय आत्मा का ज्ञान ही शास्त्र-पठन का असली गुण है । ऐसा गुण शास्त्र-पठन के द्वारा अभव्य को प्रगट नहीं हो सकता; क्योंकि वह भिन्न वस्तुभूत ज्ञान की श्रद्धा से रहित है । तात्पर्य यह है कि अभव्य को भिन्न-वस्तुभूत आत्मा का ज्ञान-श्रद्धान नहीं हो सकता; इसलिए उसके शास्त्र-पठन के गुण का अभाव है । इसीकारण वह अज्ञानी है ।
इस पर यदि कोई कहे कि उसे धर्म का श्रद्धान है तो उससे कहते हैं कि सदा ही भेद-विज्ञान के अयोग्य होने से अभव्य-जीव कर्मफल-चेतनारूप वस्तु की ही नित्य श्रद्धा करता है, ज्ञानचेतना-मात्र वस्तु की श्रद्धा कभी नहीं करता; इसीकारण वह कर्मों से छूटने के निमित्तरूप ज्ञान-मात्र भूतार्थ धर्म की श्रद्धा नहीं करता; अपितु भोग के निमित्तरूप शुभकर्मात्र अभूतार्थ धर्म की श्रद्धा करता है; इसीलिए वह अभूतार्थ धर्म की श्रद्धा, प्रतीति, रुचि और स्पर्शन से अन्तिम ग्रैवेयक तक के भोगमात्र को प्राप्त होता है; किन्तु कर्मों से कभी भी मुक्त नहीं होता । इसलिए उसे भूतार्थ धर्म के श्रद्धान के अभाव से सत्य श्रद्धान भी नहीं है ।
ऐसा होने पर निश्चयनय के द्वारा व्यवहारनय निषेध योग्य ही है ।