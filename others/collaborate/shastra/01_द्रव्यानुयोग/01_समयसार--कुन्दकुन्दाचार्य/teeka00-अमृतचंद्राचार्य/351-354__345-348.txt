((यह आतमा हो नष्ट कुछ पर्याय से कुछ से नहीं ।;;जो भोगता वह करे अथवा अन्य यह एकान्त ना ॥३४५॥;;यह आतमा हो नष्ट कुछ पर्याय से कुछ से नहीं ।;;जो करे भोगे वही अथवा अन्य यह एकान्त ना ॥३४६॥;;जो करे, भोगे नहीं वह; सिद्धान्त यह जिस जीव का ।;;वह जीव मिथ्यादृष्टि आर्हतमत विरोधी जानना ॥३४७॥;;कोई करे कोई भरे यह मान्यता जिस जीव की ।;;वह जीव मिथ्यादृष्टि आर्हतमत विरोधी जानना ॥३४८॥))
प्रतिसमय होनेवाले अगुरुलघुत्व-गुण के परिणमन द्वारा क्षणिक होने से और अचलित चैतन्य के अन्वयगुण द्वारा नित्य होने से जीव कितनी ही पर्यायों द्वारा नष्ट होता है और कितनी पर्यायों द्वारा नष्ट नहीं होता है । इसप्रकार जीव दो स्वभाववाला है । इसलिए जो करता है, वही भोगता है अथवा दूसरा ही भोगता है तथा जो भोगता है, वही करता है अथवा दूसरा ही करता है - ऐसा एकान्त नहीं है ।
ऐसा अनेकान्त होने पर भी जो पर्याय उससमय है, वही परमार्थ वस्तु है; इसप्रकार वस्तु के अंश में पूर्ण की मान्यता करके शुद्धनय के लोभ से ऋजुसूत्रनय के एकान्त में रहकर जो यह मानता है कि जो करता है, वह नहीं भोगता; दूसरा करता है और दूसरा भोगता है; उसे मिथ्यादृष्टि ही समझना चाहिए; क्योंकि पर्यायों का क्षणिकत्व होने पर भी पर्यायी आत्मा अंतरंग में नित्य ही भासित होता है ।

(कलश--शार्दूलविक्रीडित);;आत्मानं परिशुद्धमीप्सुभिरतिव्याप्तिं प्रपद्यान्धकै:;;कालोपाधिबलादशुद्धिमधिकां तत्रापि मत्वा परै: ।;;चैतन्यं क्षणिकं प्रकल्प्य प्रथुकै: शुद्धर्जुसूत्रे रतै-;;रात्मा व्युज्झित एष हारवदहो नि:सूत्रमुक्तेक्षिभि: ॥२०८॥;;(हिंदी--रोला);;यह आतम है क्षणिक क्योंकि यह परमशुद्ध है ।;;जहाँ काल की भी उपाधि की नहीं अशुद्धि ॥;;इसी धारणा से छूटा त्यों नित्य आतमा ।;;ज्यों डोरा बिन मुक्तामणि से हार न बनता ॥२०८॥;;आत्मा को सम्पूर्णतया शुद्ध चाहनेवाले किन्हीं अन्धों ने - अज्ञानियों ने काल की उपाधि के कारण भी आत्मा में अधिक अशुद्धि मानकर अतिव्याप्ति को प्राप्त होकर शुद्धऋजुसूत्रनय में रत होते हुए चैतन्य को क्षणिक कल्पित करके इस आत्मा को उसीप्रकार छोड़ दिया कि जिसप्रकार हार के डोरे को न देखकर मात्र मोतियों को ही देखनेवाले हार को छोड़ देते हैं ।

(कलश--शार्दूलविक्रीडित);;कर्तुर्वेदयितुश्च युक्तिवशतो भेदोऽस्त्वभेदोऽपि वा;;कर्ता वेदयिता च मा भवतु वा वस्त्वेव संचिन्त्यताम् ।;;प्रोता सूत्र इवात्मनीह निपुणैर्भेत्तुं न शक्या क्वचि-;;च्चिच्चन्तामणिमालिकेयमभितोऽप्येका चकास्त्वेव न: ॥२०९॥;;(हिंदी--रोला);;कर्ता-भोक्ता में अभेद हो युक्तिवश से,;;भले भेद हो अथवा दोनों ही ना होवें ।;;ज्यों मणियों की माला भेदी नहीं जा सके,;;त्यों अभेद आतम का अनुभव हमें सदा हो ॥२०९॥;;कर्ता और भोक्ता का युक्तिवश से भेद हो या अभेद अथवा कर्ता-भोक्ता - दोनों ही न हों, जो भी हो; तु तो एक वस्तु का ही अनुभव करो । जिसप्रकार व्यक्तियों द्वारा डोरे में पिरोई गई मणियों की माला भेदी नहीं जा सकती; उसीप्रकार आत्मा में पिरोई गई चैतन्यरूप चिन्तामणि की माला भी कभी किसी से भेदी नहीं जा सकती । ऐसी यह आत्मारूपी माला एक ही हमें सम्पूर्ण प्रकाशमान हो ।

(कलश--रथोद्धता);;व्यावहारिकदृशैव केवलं कर्तृ कर्म च विभिन्नमिष्यते ।;;निश्चयेन यदि वस्तु चिंत्यते कर्तृ कर्म च सदैकमिष्यते ॥२१०॥;;(हिंदी--दोहा);;अरे मात्र व्यवहार से, कर्म रु कर्ता भिन्न ।;;निश्चयनय से देखिये, दोनों सदा अभिन्न ॥२१०॥;;केवल व्यवहारदृष्टि से ही कर्ता और कर्म भिन्न-भिन्न माने जाते हैं; यदि निश्चयनय की दृष्टि से विचार किया जाये तो कर्ता और कर्म सदा एक ही माने जाते हैं ।