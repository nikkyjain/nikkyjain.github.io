जो आत्मा पुद्गलकर्म के विपाक से हुए भावों से स्वयं को छुड़ाता है, दूर रखता है; वह आत्मा उन भावों के कारणभूत पूर्वकर्मों का प्रतिक्रमण करता हुआ स्वयं ही प्रतिक्रमण है, वही आत्मा उन भावों के कार्यभूत उत्तर-कर्मों का प्रत्याख्यान करता हुआ स्वयं ही प्रत्याख्यान है और वही आत्मा वर्तमान कर्मविपाक को अपने से भिन्न अनुभव करता हुआ आलोचना है ।
इसप्रकार वह आत्मा सदा प्रतिक्रमण करता हुआ, सदा प्रत्याख्यान करता हुआ और सदा आलोचना करता हुआ पूर्वकर्मों के कार्यरूप और उत्तरकर्मों के कारणरूप भावों से अत्यन्त निवृत्त होता हुआ और वर्तमान कर्म-विपाक को अपने से अत्यन्त भिन्न अनुभव करता हुआ अपने में ही, अपने ज्ञान-स्वभाव में ही निरन्तर चरने से, लीन रहने से चारित्र है । इसप्रकार चारित्र-स्वरूप होता हुआ आत्मा स्वयं को ज्ञान-मात्र चेतनारूप अनुभव करता है; इसलिए स्वयं ही ज्ञान-चेतना है - ऐसा आशय है ।

(( (कलश--रोला)
ज्ञान-चेतना शुद्ध ज्ञान को करे प्रकाशित ।
शुद्धज्ञान को रोके नित अज्ञान-चेतना ॥
और बंध की कर्ता यह अज्ञान-चेतना ।
यही जान चेतो आतम नित ज्ञान-चेतना ॥२२४॥))
[नित्यं ज्ञानस्य संचेतनया एव ज्ञानम् अतीव शुद्धम् प्रकाशते] निरन्तर ज्ञान की संचेतना से ही ज्ञान अत्यन्त शुद्ध प्रकाशित होता है; [तु] और [अज्ञानसंचेतनया] अज्ञान की संचेतना से [बन्धः धावन्] बंध दौड़ता हुआ [बोधस्य शुद्धिं निरुणद्धि] ज्ञान की शुद्धता को रोकता है, अर्थात् ज्ञान की शुद्धता नहीं होने देता।