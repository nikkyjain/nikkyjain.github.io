आगे गाथा के पूर्वार्द्ध से स्व-समय और उत्तरार्द्ध से पर-समय को कहता हूँ ऐसा अभिप्राय मन में रखकर आचार्य देव आगे का सूत्र कहते हैं -
वह समय नामक जीव पदार्थ <ul><li>परिणमनशील होने से उत्पाद-व्यय-ध्रौव्य की एकता-रूप अनुभूति लक्षणवाली सत्ता से युक्त है; <li>चैतन्य-स्वभावी होने से नित्य उद्योत-रूप निर्मल दर्शन-ज्ञान ज्योति-स्वरूप है; <li>अनन्त-धर्मों के अधिष्ठाता-रूप एकधर्मी होने से जिसका द्रव्यत्व प्रगट है; <li>क्रम और अक्रम से प्रवृत्त होनेवाले विचित्र स्वभाव को धारण करनेवाला होने से जो गुण-पर्याय-वाला है । <li>स्व-पर के प्रकाशन में समर्थ होने से समस्त पदार्थो को प्रकाशित करनेवाली एकरूपता प्राप्त की है जिसने; <li>अन्य-द्रव्यों के जो विशेष गुण हैं, ऐसे अवगाहन-हेतुत्व, गति-हेतुत्व, स्थिति-हेतुत्व, वर्तना-हेतुत्व और रूपित्व के अभाव से एवं असाधारण चैतन्यरूप के सद्भाव से आकाश, धर्म, अधर्म, काल और पुद्गल - इन पाँचों द्रव्यों से जो अत्यन्त भिन्न है। वह जीव नामक पदार्थ अनन्त अन्य-द्रव्यों से अत्यन्त एक-क्षेत्रावगाह-रूप से संबंधित होने पर भी अपने स्वरूप से न छूटने के कारण टंकोत्कीर्ण चैतन्य-स्वभावरूप है । </ul>ऐसा जीव नामक पदार्थ ही समय है ।
जब यह समय (जीव) सब पदार्थों का प्रकाशन करने में समर्थ केवल-ज्ञान को उत्पन्न करनेवाली भेद-विज्ञान-ज्योति के उदय होने से सभी पर-द्रव्यों से अपनापन तोड़कर, अपने दर्शन-ज्ञान-स्वभाव में है नियतवृत्ति जिसकी, ऐसे आत्म-तत्त्व में एकाकार होकर प्रवृत्ति करता है; तब दर्शन-ज्ञान-चारित्र में स्थित होने से अपने स्वरूप को एकत्व-रूप से एक ही समय में जानता तथा परिणमता हुआ स्व-समय कहलाता है ।
जब यह समय (जीव) अनादि अविद्यारूपी कंद के जड़ की गाँठ के समान (अनादि) परिपुष्ट मोह के उदयानुसार प्रवृत्ति की अधीनता से दर्शन-ज्ञान-स्वभाव में नियत-वृत्ति-रूप आत्म-तत्त्व से अपनापन तोड़कर पर-द्रव्य के निमित्त से उत्पन्न मोह-राग-द्वेषादि भावों में एकतारूप से लीन होकर प्रवृत्त होता है, तब पुद्गल-कर्म के प्रदेशों में स्थित होने से युगपत् ही पर में एकाकार होकर जानता और परिणमता हुआ परसमय कहलाता है ।
इसप्रकार इस समय (जीव) की स्वसमय और परसमय - यह द्विविधता (दोपना) प्रगट होती है ।