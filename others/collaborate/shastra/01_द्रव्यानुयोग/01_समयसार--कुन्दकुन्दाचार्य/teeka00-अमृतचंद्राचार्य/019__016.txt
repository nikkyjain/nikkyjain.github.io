((चारित्र दर्शन ज्ञान को सब साधुजन सेवें सदा;;ये तीन ही हैं आतमा बस कहे निश्चयनय सदा ॥१६॥))
यह आत्मा जिस भाव से साध्य तथा साधन हो, उस भाव से ही नित्य सेवन करने योग्य है, उपासना करने योग्य है । इसप्रकार स्वयं विचार करके दूसरों को व्यवहार से समझाते हैं कि साधुपुरुष को दर्शन-ज्ञान-चारित्र सदा सेवन करने योग्य हैं, सदा उपासना करने योग्य हैं; किन्तु परमार्थ से देखा जाये तो ये तीनों एक आत्मा ही हैं, आत्मा की ही पर्यायें हैं; अन्य वस्तु नहीं हैं । जिसप्रकार देवदत्त नामक पुरुष के ज्ञान, दर्शन और आचरण, देवदत्त के स्वभाव का उल्लंघन न करने से देवदत्त ही हैं; अन्य वस्तु नहीं । उसीप्रकार आत्मा में भी घटित कर लेना चाहिए कि आत्मा के ज्ञान, श्रद्धान और आचरण आत्मा के स्वभाव का उल्लंघन न करने से आत्मा ही है, अन्य वस्तु नहीं । इसलिए यह स्वत: ही सिद्ध हो गया कि एक आत्मा ही उपासना करने योग्य है, सेवन करने योग्य है ।

(कलश-१६-१९);;दर्शनज्ञानचारित्रैस्त्रित्वादेकत्वत: स्वयम्;;मेचकोsमेचकश्चापि सममात्मा प्रमाणत: ॥१६॥;;दर्शनज्ञानचारित्रैस्त्रिभि: परिणतत्वत:;;एकोsपि त्रिस्वभावत्वाद् व्यवहारेण मेचक: ॥१७॥;;परमार्थेन तु व्यक्तज्ञातृत्वज्योतिषैकक:;;सर्वभावांतर-ध्वंसि-स्वभावत्वाद-मेचक: ॥१८॥;;आत्मनश्चिंतयैवालं मेचकामेचकत्वयो:;;दर्शनज्ञानचारित्रै: साध्यसिद्धिर्न चान्यथा ॥१९॥;;(हिंदी);;मेचक कहा है आतमा दृग-ज्ञान अर आचरण से;;यह एक निज परमातमा बस है अमेचक स्वयं से ॥;;परमाण से मेचक-अमेचक एक ही क्षण में अहा;;यह अलौकिक मर्मभेदी वाक्य जिनवर ने कहा ॥१६॥;;आतमा है एक यद्यपि किन्तु नय व्यवहार से;;त्रैरूपता धारण करे सद्ज्ञानदर्शनचरण से ॥;;बस इसलिए मेचक कहा है आतमा जिनमार्ग में;;अर इसे जाने बिन जगतजन ना लगें सन्मार्ग में ॥१७॥;;आतमा मेचक कहा है यद्यपि व्यवहार से;;किन्तु वह मेचक नहीं है अमेचक परमार्थ से ॥;;है प्रगट ज्ञायक ज्योतिमय वह एक है भूतार्थ से;;है शुद्ध एकाकार पर से भिन्न है परमार्थ से ॥१८॥;;मेचक-अमेचक आतमा के चिन्तवन से लाभ क्या;;बस करो अब तो इन विकल्पों से तुम्हें है साध्य क्या ॥;;हो साध्यसिद्धि एक बस सद्ज्ञानदर्शनचरण से;;पथ अन्य कोई है नहीं जिससे बचें संसरण से ॥१९॥
यदि प्रमाण दृष्टि से देखें तो यह आत्मा एक ही साथ अनेक अवस्थारूप मेचक भी है और एक अवस्थारूप अमेचक भी है; क्योंकि इस आत्मा को दर्शन-ज्ञान-चारित्र से तीनपना-अनेकपना प्राप्त है और यह स्वयं से एक है ।
यद्यपि यह आत्मा एक है, तथापि व्यवहारदृष्टि से देखा जाये तो त्रिस्वभावरूपता के कारण अनेक है, अनेकाकार है, मेचक है; क्योंकि वह दर्शन, ज्ञान और चारित्र - इन तीन भावोंरूप परिणमन करता है ।
यद्यपि व्यवहारनय से आत्मा अनेकरूप कहा गया है, तथापि परमार्थ से विचार करें तो शुद्धनिश्चयनय से देखें तो प्रगट ज्ञायकज्योतिमात्र से आत्मा एक ही है, एकस्वरूप ही है; क्योंकि सर्व अन्यद्रव्यों के स्वभाव तथा उनके निमित्त से होनेवाले अपने विभाव भावों को दूर करने का उसका स्वभाव है । इसलिए वह परमार्थ से शुद्ध है, एकाकार है, अमेचक है ।
यह आत्मा मेचक है, भेदरूप अनेकाकार है, मलिन है; अथवा अमेचक है, अभेदरूप एकाकार है, शुद्ध है, निर्मल है - ऐसी चिन्ता से बस हो, इसप्रकार के अधिक विकल्पों से कोई लाभ नहीं है; क्योंकि साध्य आत्मा की सिद्धि तो दर्शन, ज्ञान और चारित्र - इन भावों से ही होती है, अन्यप्रकार से नहीं । - यह नियम है ।