((मानो उन्हें वर्णादिमय जो जीव हैं संसार में ।;;तब जीव संसारी सभी वर्णादिमय हो जायेंगे ॥६३॥;;यदि लक्षणों की एकता से जीव हों पुद्गल सभी ।;;बस इसतरह तो सिद्ध होंगे सिद्ध भी पुद्गलमयी ॥६४॥))
फिर, जिसका यह अभिप्राय है कि संसार अवस्था में जीव का वर्णादिभावों के साथ तादात्म्य-सम्बन्ध है, उसके मत में संसार-अवस्था के समय वह जीव अवश्य रूपित्व को प्राप्त होता है; और रूपित्व तो किसी द्रव्य का, शेष द्रव्यों से असाधारण ऐसा लक्षण है,  इसलिए रूपित्व (लक्षण) से लक्षित (लक्षय-रूप होता हुआ) जो कुछ हो वही जीव है । रूपित्व से लक्षित तो पुद्गल-द्रव्य ही है । इसप्रकार पुद्गल-द्रव्य ही स्वयं जीव है, किन्तु उसके अतिरिक्त दूसरा कोई जीव नहीं है । ऐसा होने पर, मोक्ष-अवस्था में भी पुद्गल-द्रव्य ही स्वयं जीव (सिद्ध होता) है, किन्तु उसके अतिरिक्त अन्य कोई जीव (सिद्ध होता) नहीं; क्योंकि सदा अपने स्व-लक्षण से लक्षित ऐसा द्रव्य सभी अवस्थाओं में हानि अथवा ह्रासको न प्राप्त होने से अनादि अनन्त होता है । ऐसा होने से, उसके मत में भी (संसार-अवस्था में ही जीव का वर्णादि के साथ तादात्म्य माननेवाले के मत में भी) पुद्गलों से भिन्न ऐसा कोई जीवद्रव्य न रहने से जीव का अवश्य अभाव होता है ।