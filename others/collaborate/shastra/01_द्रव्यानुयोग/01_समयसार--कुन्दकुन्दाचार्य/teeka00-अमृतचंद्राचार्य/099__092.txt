((पर को करे निजरूप जो पररूप जो निज को करे;;अज्ञानमय वह आतमा पर करम का कर्ता बने ॥९२॥))
यह आत्मा अज्ञान से पर के और अपने विषेष का भेद-ज्ञान न होने पर अन्य को तो अपने करता है, और अपने को अन्य के करता है, इस प्रकार स्वयं अज्ञानी हुआ कर्मों का कर्ता होता है । जैसे शीत-उष्ण का अनुभव कराने में समर्थ जो पुद्गल-परिणाम की शीत-उष्ण अवस्था है वह पुद्गल से अभिन्न होने से आत्मा से नित्य ही अत्यंत भिन्न है, वैसे उस प्रकार का अनुभव कराने में समर्थ जो राग-द्वेष सुख-दुःखादिरूप पुद्गल परिणाम की अवस्था वह पुद्गल की अभिन्नता के कारण आत्मा से नित्य ही अत्यन्त भिन्न है । तथा उस पौद्गलिक-कर्म-विपाक के निमित्त से हुए उस प्रकार के राग-द्वेषादिक के अनुभव का आत्मा से अभिन्नता के कारण पुद्गल से नित्य ही अत्यन्त भिन्नता है, तो भी उस पुद्गल परिणामरूप राग-द्वेषादिक का और उसके अनुभव का अज्ञान से परस्पर भेद-ज्ञान न होने से एकत्व के निश्चय से यद्यपि जिस प्रकार शीत उष्ण-रूप से आत्मा परिणमन करने में असमर्थ है, उसी प्रकार राग-द्वेष सुख-दुःखादिरूप भी अपने आप परिणमन करने में असमर्थ है तो भी राग-द्वेषादिक पुद्गल परिणाम की अवस्था को उसके अनुभव का निमित्त-मात्र होने से अज्ञान-स्वरूप राग-द्वेषादिरूप परिणमन करता हुआ अपने ज्ञान की अज्ञानता को प्रकट करता आप अज्ञानी हुआ 'यह मैं रागी हूं' इत्यादि विधानकर ज्ञान विरुद्ध रागादिक-कर्म का कर्ता प्रतिभासित होता है ।