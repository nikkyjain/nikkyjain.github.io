जो पहले अज्ञान से बाँधे मिथ्यात्व, अविरति, कषाय, योग रूप द्रव्यास्रव-भूत प्रत्यय हैं वे ज्ञानी के अन्य द्रव्यरूप अचेतन पुद्गल-द्रव्य के परिणाम होने से पृथिवी के पिंड समान हैं । और वे सभी अपने पुद्गल-स्वभाव से कार्मण शरीर से ही एक होकर बँधे हैं, परन्तु जीव से नहीं बँधे हैं । इस कारण ज्ञानी के द्रव्यास्रव का अभाव स्वभाव से ही सिद्ध है ।

(( (कलश--दोहा)
द्रव्यास्रव से भिन्न है, भावास्रव को नाश ।
सदा ज्ञानमय निरास्रव, ज्ञायकभाव प्रकाश ॥११५॥))
[भावास्रव-अभावम् प्रपन्नः ] भावास्रवों के अभाव को प्राप्त और [द्रव्यास्रवेभ्यः स्वतः एव भिन्नः] द्रव्यास्रवों से तो स्वभाव से ही भिन्न [अयं ज्ञानी] यह ज्ञानी [सदा ज्ञानमय-एक -भावः] जो कि सदा एक ज्ञानमय भाववाला है  [निरास्रवः] निरास्रव ही है, [एक : ज्ञायक : एव] मात्र एक ज्ञायक ही है ।