अब यह कहते हैं कि ज्ञानमय भाव से क्या होता है और अज्ञानमय भाव से क्या होता है :-
अज्ञानी के अच्छी प्रकार स्व-पर का भेद-ज्ञान न होने से विविक्त आत्मा की ख्याति अत्यंत अस्त हो जाने के कारण अज्ञानमय ही भाव होता है । उस अज्ञानमय भाव के होने पर आत्मा के और पर के एकत्व का अध्यास होने से ज्ञान-मात्र अपने आत्म-स्वरूप से भ्रष्ट हुआ पर-द्रव्य-स्वरूप राग-द्वेष के साथ एक होकर अहंकार में प्रवृत्त हुआ अज्ञानी ऐसा मानता है कि 'मैं रागी हूं, द्वेषी हूं' इस प्रकार वह रागी द्वेषी होता है । उस रागादि स्वरूप अज्ञानमय भाव से अज्ञानी हुआ पर-द्रव्य-स्वरूप जो राग-द्वेष उन रूप अपने को करता हुआ कर्मों को करता है । और ज्ञानी के अच्छी तरह अपना पर का भेद-ज्ञान हो गया है इसलिये जिसके भिन्न आत्मा की प्रकटता--'ख्याति' अत्यंत उदित हो गई है, उस भाव के कारण ज्ञानमय ही भाव होता है । उस भाव के होने पर अपने व पर को भिन्नपने का ज्ञान भेद-ज्ञान होने से ज्ञानमात्र अपने आत्म-स्वरूप में ठहरा हुआ वह ज्ञानी पर-द्रव्य-स्वरूप राग-द्वेषों से पृथग्भूत हो जाने के कारण अपने रस से ही पर में अहंकार निवृत्त हो गया है, ऐसा हुआ निश्चय से केवल जानता ही है, राग-द्वेषरूप नहीं होता । इसलिये ज्ञानमय भाव से ज्ञानी हुआ पर-द्रव्य-स्वरूप जो राग-द्वेष उन-रूप आत्मा को नहीं करता हुआ कर्मों को नहीं करता है ।
(( (कलश--रोला)
ज्ञानी के सब भाव शुभाशुभ ज्ञानमयी हैं  ।
अज्ञानी के वही भाव अज्ञानमयी हैं॥
ज्ञानी और अज्ञानी में यह अन्तर क्यों है  ।
तथा शुभाशुभ भावों में भी अन्तर क्यों है ॥६६॥))
[ज्ञानिनः कुतः ज्ञानमयः एव भावः भवेत्] यहाँ प्रश्न यह है कि ज्ञानी को ज्ञानमय भाव ही क्यों होता है [पुनः] और [अन्यः न] अन्य (अज्ञानमय भाव) क्यों नहीं होता ? [अज्ञानिनः कुतः सर्वः अयम् अज्ञानमयः] तथा अज्ञानी के सभी भाव अज्ञानमय ही क्यों होते हैं तथा [अन्यः न] अन्य (ज्ञानमय भाव) क्यों नहीं होते ?