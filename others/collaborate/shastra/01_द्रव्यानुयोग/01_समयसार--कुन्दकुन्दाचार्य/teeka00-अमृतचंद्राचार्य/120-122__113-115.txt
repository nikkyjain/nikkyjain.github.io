((उपयोग जीव अनन्य ज्यों यदि त्यों हि क्रोध अनन्य हो;;तो जीव और अजीव दोनों एक ही हो जायेंगे ॥११३॥;;यदि जीव और अजीव दोनों एक हों तो इसतरह;;का दोष प्रत्यय कर्म अर नोकर्म में भी आयगा ॥११४॥;;क्रोधान्य है अर अन्य है उपयोगमय यह आतमा;;तो कर्म अरु नोकर्म प्रत्यय अन्य होंगे क्यों नहीं ? ॥११५॥))
जैसे जीव के साथ तन्मयता से जीव से उपयोग अनन्य (एकरूप) है, उसी प्रकार जड़ क्रोध भी अनन्य ही है, ऐसी प्रतीति हो जाय तो चिद्रूप की और जड़ की अनन्यता से जीव के उपयोगमयता की तरह जड़ क्रोध-मय होने की भी प्राप्ति हुई । ऐसा होने पर जो जीव है, वही अजीव है, इस प्रकार द्रव्यान्तर का लोप हो गया । इसी प्रकार प्रत्यय नोकर्म और कर्मों की भी जीव के साथ एकत्व की प्रतीति में यही दोष आता है । इस दोष के भय से यदि ऐसा माना जाय कि उपयोग-स्वरूप जीव तो अन्य है और जड़-स्वरूप क्रोध अन्य है तो जैसे उपयोग-स्वरूप जीव से जड़-स्वभाव क्रोध अन्य है, उसी प्रकार प्रत्यय नोकर्म और कर्म भी अन्य ही हैं, क्योंकि जैसा जड़-स्वभाव क्रोध है, उसी प्रकार प्रत्यय नोकर्म, कर्म ये भी जड़ हैं, इनमें विशेषता नहीं है । इस प्रकार जीव और प्रत्यय में एकत्व नहीं है । चेतन एक हो जायें तो भिन्न द्रव्य का ही लोप हो जाय यह बड़ा भारी दोष आता है । इसलिये आस्रव और आत्मा में एकत्व नहीं है, यह निश्चय-नय का सिद्धान्त है ।