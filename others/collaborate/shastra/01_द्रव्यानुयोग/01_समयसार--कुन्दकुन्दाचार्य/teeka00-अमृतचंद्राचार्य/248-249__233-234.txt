((जो सिद्धभक्ति युक्त हैं सब धर्म का गोपन करें;;वे आतमा गोपनकरी सद्दृष्टि हैं यह जानना ॥२३३॥;;उन्मार्गगत निजभाव को लावें स्वयं सन्मार्ग में;;वे आतमा थितिकरण सम्यग्दृष्टि हैं यह जानना ॥२३४॥))
सम्यग्दृष्टि जीव टंकोत्कीर्ण एक ज्ञायक-भावमय होने के कारण समस्त आत्म-शक्तियों की वृद्धि करनेवाला होने से उपबृंहक है, आत्म-शक्ति बढ़ानेवाला है, उपगूहन या उपबृंहण अंग का धारी है और सम्यग्दर्शन-ज्ञान-चारित्ररूप मोक्ष-मार्ग से च्युत होने पर स्वयं को मोक्ष-मार्ग में स्थापित कर देने से स्थितिकरण अंग का धारी है । इसलिए उसे शक्ति की दुर्बलता से होनेवाला और मार्ग से च्युत होने से होनेवाला बंध नहीं होता; अपितु निर्जरा ही होती है ।