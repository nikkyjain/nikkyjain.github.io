स्वभाव के ध्रुव होने से ज्ञानी तो टंकोत्कीर्ण एक ज्ञायक-स्वभाव-स्वरूप नित्य है और विभाव-भावों के उत्पाद-व्ययरूप होने से वेद्य-वेदक-भाव क्षणिक हैं । यहाँ कांक्षमाण (जिसकी कांक्षा की जावे, उस) वेद्यभाव का वेदन करनेवाला वेदक-भाव जबतक उत्पन्न होता है, तबतक कांक्षमाण वेद्य-भाव नष्ट हो जाता है । उस वेद्य-भाव के नष्ट हो जाने पर वेदक-भाव किसका वेदन करे ? यदि यह कहा जाये कि कांक्षमाण वेद्य-भाव के बाद होनेवाले अन्य वेद्य-भाव का वेदन करता है तो यह बात भी संभव नहीं है; क्योंकि उस अन्य वेद्य-भाव के उत्पन्न होने के पूर्व ही वह वेदक-भाव नष्ट हो जाता है । ऐसी स्थिति में उस अन्य वेद्य-भाव का वेदन कौन करता है ? इसके उत्तर में यदि यह कहा जाये कि उस वेदक-भाव के बाद होनेवाला अन्य वेदक-भाव उसका वेदन करता है तो यह भी संभव नहीं है; क्योंकि उस अन्य वेदक-भाव के उत्पन्न होने के पूर्व ही वह वेद्य-भाव विनष्ट हो जाता है । ऐसी स्थिति में वह दूसरा वेदक-भाव किसका वेदन करता है ? इसप्रकार कांक्षमाण भाव के वेदन में अनवस्था दोष आता है । उस अनवस्था को जानता हुआ ज्ञानी कुछ भी नहीं चाहता ।

(( (कलश--हरिगीत)
हम जिन्हें चाहें अरे उनका भोग हो सकता नहीं ।
क्योंकि पल-पल प्रलय पावें वेद्य-वेदक भाव सब ॥
बस इसलिए सबके प्रति अति ही विरक्त रहें सदा ।
चाहें न कुछ भी जगत में निजतत्त्वविद विद्वानजन ॥१४७॥))
[वेद्य-वेदक-विभाव-चलत्वात्] वेद्य-वेदक रूप विभावभावों की चलता (अस्थिरता) होने से [खलु कांक्षितम् एव वेद्यते न] वास्तव में वाँछित का वेदन नहीं होता; [तेन विद्वान् किञ्चन कांक्षति न] इसलिये ज्ञानी कुछ भी वाँछा नहीं करता; [सर्वतः अपि अतिविरक्तिम् उपैति] सबके प्रति अत्यन्त विरक्तता को (वैराग्यभाव को) प्राप्त होता है ।