जिस जीव के अज्ञानमय रागादिक भावों का लेषमात्र है वह जीव प्रायः श्रुतकेवली के समान होने पर भी ज्ञानमय भाव के अभाव के कारण आत्मा को नहीं जानता । और जो अपने आत्मा को नहीं जानता है वह अनात्मा (पर) को भी नहीं जानता । क्योंकि स्वरूप के सत्त्व और पर-स्वरूप के असत्त्व से एक वस्तु निश्चय में आता है । इस कारण जो आत्मा और अनात्मा दोनों को नहीं जानता है वह जीव अजीव वस्तु को ही नहीं जानता तथा जो जीव अजीव को नहीं जानता वह सम्यग्दृष्टि नहीं है । इस कारण रागी ज्ञान के अभाव से सम्यग्दृष्टि नहीं है ।

(( (कलश--हरिगीत)
अपदपद में मत्त नित अन्धे जगत के प्राणियों ।
यह पद तुम्हारा पद नहीं निज जानकर क्यों सो रहे ॥
जागो इधर आओ रहो नित मगन परमानन्द में ।
हो परमपदमय तुम स्वयं तुम स्वयं हो चैतन्यमय ॥१३८॥))
[अन्धाः आसंसारात्] हे अन्ध प्राणियों ! अनादि संसार से लेकर [प्रतिपदम् अमी रागिणः] पर्याय-पर्याय में यह रागी जीव [नित्यमत्ताः यस्मिन् सुप्ताः] सदा मत्त वर्तते हुए जिस पद में सो रहे हैं [तत् अपदम् अपदं] वह पद (स्थान) अपद है, अपद है, (तुम्हारा स्थान नहीं है) [विबुध्यध्वम्] ऐसा तुम समझो । [इतः एत एत ] इधर आओ, आओ, [पदम् इदम् इदम्] तुम्हारा पद यह है, यह है, [यत्र शुद्धः शुद्धःचैतन्यधातुः] जहाँ शुद्ध-चैतन्य धातु [स्व-रस-भरतः] निज रस की अतिशयता के कारण [स्थायिभावत्वम् एति] स्थायीभावत्व (स्थिरता, अविनाशी) को प्राप्त है ।