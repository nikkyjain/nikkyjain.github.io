((ज्यों लालिमामय स्वयं परिणत नहीं होता फटिकमणि;;पर लालिमायुत द्रव्य के संयोग से हो लाल वह ॥२७८॥;;त्यों ज्ञानिजन रागादिमय परिणत न होते स्वयं ही;;रागादि के ही उदय से वे किये जाते रागमय ॥२७९॥))
जिसप्रकार स्वयं परिणमन स्वभाववाला होने पर भी स्फटिक-मणि अपने शुद्ध-स्वभावत्व के कारण स्वयं में रागादि का निमित्तत्व न होने से अपने आप लालिमा आदि रूप परिणमित नहीं होता; अपितु उस पर-द्रव्य के द्वारा ही शुद्ध-स्वभाव से च्युत होता हुआ लालिमा आदि रूप परिणमित किया जाता है; जो पर-द्रव्य स्वयं लालिमा आदि रूप होने से स्फटिक-मणि की लालिमा में निमित्त होता है ।
उसीप्रकार स्वयं परिणमन स्वभाववाला होने पर भी यह शुद्ध आत्मा अपने शुद्ध-स्वभाव के कारण स्वयं में रागादि का निमित्तत्व न होने से अपने आप रागादिरूप परिणमित नहीं होता; अपितु उस परद्रव्य के द्वारा ही शुद्ध-स्वभाव से च्युत होता हुआ रागादिरूप परिणमित किया जाता है; जो पर-द्रव्य स्वयं रागादिरूप होने से आत्मा के रागादिरूप परिणमन में निमित्त होता है । - ऐसा वस्तु का स्वभाव है ।

(कलश--उपजाति);;न जातु रागादिनिमित्तभावमात्मात्मनो याति यथार्ककांत: ।;;तस्मिन्निमित्तं परसंग एव वस्तुस्वभावोऽयमुदेति तावत् ॥१७५॥;;(हिंदी--सोरठा);;अग्निरूप न होय, सूर्यकान्तमणि सूर्य बिन ।;;रागरूप न होय, यह आतम परसंग बिन ॥१७५॥;;जिसप्रकार सूर्यकान्तमणि स्वत: से ही अग्निरूप परिणमित नहीं होता; उसके अग्नि-रूप परिणमन में सूर्य का बिंब निमित्त है; उसीप्रकार आत्मा स्वत: से ही रागादिभावरूप नहीं परिणमता; उसके रागादिरूप परिणमन में निमित्त परसंग ही है । वस्तु का ऐसा स्वभाव सदा ही उसे प्रकाशमान है ।

(कलश--अनुष्टुभ्);;इति वस्तुस्वभावं स्वं ज्ञानी जानाति तेन स: ।;;रागादीन्नात्मन: कुर्यान्नातो भवति कारक: ॥१७६॥;;(हिंदी--दोहा);;ऐसे वस्तुस्वभाव को, जाने विज्ञ सदीव ।;;अपनापन ना राग में, अत: अकारक जीव ॥१७६॥;;चूँकि ऐसे अपने वस्तुस्वभाव को ज्ञानीजीव जानते हैं; इसकारण वे रागादि को निजरूप नहीं करते, रागादि में अपनापन स्थापित नहीं करते । यही कारण है कि वे रागादि के कर्ता नहीं हैं ।