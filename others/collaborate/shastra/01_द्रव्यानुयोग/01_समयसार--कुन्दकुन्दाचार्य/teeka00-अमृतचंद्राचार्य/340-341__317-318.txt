((गुड़-दूध पीता हुआ भी निर्विष न होता सर्प ज्यों ।;;त्यों भलीभाँति शास्त्र पढ़कर अभवि प्रकृति न तजे ॥३१७॥;;निर्वेद से सम्पन्न ज्ञानी मधुर-कड़वे नेक विध ।;;वे जानते हैं कर्मफल को हैं अवेदक इसलिए ॥३१८॥))
जिसप्रकार इस जगत में सर्प स्वयं तो विषभाव को छोड़ता ही नहीं है; किन्तु विषभावों को मिटाने में समर्थ मिश्री से मिश्रित दुग्ध के पीने-पिलाने पर भी विषभाव को नहीं छोड़ता है; उसीप्रकार अभव्यजीव भी स्वयं तो प्रकृतिस्वभाव को छोड़ता ही नहीं है; किन्तु प्रकृति को छुड़ाने में समर्थ द्रव्यश्रुत के ज्ञान से भी प्रकृतिस्वभाव को नहीं छोड़ता है; क्योंकि उसे भाव-श्रुत-ज्ञान-स्वरूप शुद्धात्म-ज्ञान के अभाव के कारण सदा ही अज्ञानीपन है । इसकारण यह
नियम ही है कि अज्ञानी प्रकृतिस्वभाव में स्थिर होने से वेदक ही है, कर्मों को भोगता ही है । निरस्त हो गये हैं समस्त भेद जिसमें ऐसे अभेद भावश्रुतज्ञानरूप शुद्धात्मज्ञान के सद्भाव के कारण ज्ञानी तो पर से अत्यन्त विरक्त होने से प्रकृति के स्वभाव को स्वयमेव ही छोड़ देता है; इसप्रकार उदयागत अमधुर या मधुर कर्मफल को ज्ञातापने के कारण मात्र जानता ही है; किन्तु ज्ञान के होने पर भी परद्रव्य को अपनेपन से अनुभव करने की अयोग्यता होने से उस कर्मफल को वेदता नहीं है, भोगता नहीं है ।
इसलिए ज्ञानी प्रकृति-स्वभाव से विरक्त होने से अवेदक ही है, अभोक्ता ही है ।

(कलश--वसंततिलका);;ज्ञानी करोति न न वेदयते च कर्म;;जानाति केवलमयं किल तत्स्वभावम् ।;;जानन्परं करणवेदनयोरभावाच्छु;;द्धस्वभावनियत: स हि मुक्त एव ॥१९८॥;;(हिदी--सोरठा);;निश्चल शुद्धस्वभाव, ज्ञानी करे न भोगवे ।;;जाने कर्मस्वभाव, इस कारण वह मुक्त है ॥१९८॥;;ज्ञानीजीव कर्म को न तो करता ही है और न भोगता ही है । इसप्रकार करने और भोगने के अभाव के कारण तथा मात्र जानने के कारण शुद्धस्वभाव में निश्चल रहता हुआ वह ज्ञानी वस्तुत: मुक्त ही है ।