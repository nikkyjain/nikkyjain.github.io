((संसारी जीव के वर्ण आदिक, भाव हैं संसार में;;संसार से  परिमुक्त  के नहिं, भाव को वर्णादिके ॥६१॥))
जो निश्चय से समस्त ही अवस्थाओं में यद्-आत्मकपने से अर्थात् जिस-स्वरूपपने से व्याप्त हो और तद्-आत्मपने की अर्थात् उस-स्वरूपपने की व्याप्ति से रहित न हो, उसका उनके साथ तादात्म्यलक्षण सम्बन्ध होता है । (जो वस्तु सर्व अवस्थाओं में जिस भाव-स्वरूप हो और किसी अवस्था में उस भाव-स्वरूपता को न छोड़े, उस वस्तु का उन भावों के साथ तादात्म्य-सम्बन्ध होता है ।) इसलिए सभी अवस्थाओं में जो वर्णादि-स्वरूपता से व्याप्त होता है और वर्णादि-स्वरूपता की व्याप्ति से रहित नहीं होता ऐसे पुद्गल का वर्णादिभावों के साथ तादात्म्य-लक्षण सम्बन्ध है; और यद्यपि संसारावस्था में कथञ्चित् वर्णादि-स्वरूपता से व्याप्त होता है तथा वर्णादि-स्वरूपता की व्याप्ति से रहित नहीं होता तथापि मोक्ष-अवस्था में जो सर्वथा वर्णादि-स्वरूपता की व्याप्ति से रहित होता है और वर्णादि-स्वरूपता से व्याप्त नहीं होता ऐसे जीव का वर्णादि भावों के साथ किसी भी प्रकार से तादात्म्य-लक्षण सम्बन्ध नहीं है ।