((ज्ञान-दर्शन-चरित ना किंचित् अचेतन विषय में ।;;इसलिए यह आतमा क्या कर सके उस विषय में ॥३६६॥;;ज्ञान-दर्शन-चरित ना किंचित् अचेतन कर्म में ।;;इसलिए यह आतमा क्या कर सके उस कर्म में ॥३६७॥;;ज्ञान-दर्शन-चरित ना किंचित् अचेतन काय में ।;;इसलिए यह आतमा क्या कर सके उस काय में ॥३६८॥;;सद्ज्ञान का सम्यक्त्व का उपघात चारित्र का कहा ।;;अन्य पुद्गल द्रव्य का ना घात किंचित् भी कहा ॥३६९॥;;जीव के जो गुण कहे वे हैं नहीं परद्रव्य में ।;;बस इसलिए सद्दृष्टि को है राग विषयों में नहीं ॥३७०॥;;अनन्य हैं परिणाम जिय के राग-द्वेष-विमोह ये ।;;बस इसलिए शब्दादि विषयों में नहीं रागादि ये ॥३७१॥))
जो जिसमें होता है, वह उसका घात होने पर नष्ट होता ही है अर्थात् आधार का घात होने पर आधेय का घात हो ही जाता है । जिसप्रकार दीपक के घात होने पर प्रकाश नष्ट हो जाता है । इसीप्रकार जिसमें जो होता है, वह उसका नाश होने पर अवश्य नष्ट हो जाता है अर्थात् आधेय का घात होने पर आधार का घात हो ही जाता है । जिसप्रकार प्रकाश का घात होने पर दीपक का घात हो जाता है । जो जिसमें नहीं होता, वह उसका घात होने पर नष्ट नहीं होता । जिसप्रकार घड़े का नाश होने पर घटप्रदीप (घड़े मे रखे हुए दीपक) का नाश नहीं होता । इसीप्रकार जिसमें जो नहीं होता, वह उसका घात होने पर नष्ट नहीं होता । जिसप्रकार घटप्रदीप के नष्ट होने पर घट का नाश नहीं होता । इसी न्याय से आत्मा के धर्म - दर्शन-ज्ञान-चारित्र पुद्गलद्रव्य के घात होने पर भी नष्ट नहीं होते और दर्शन-ज्ञान-चारित्र का घात होने पर भी पुद्गलद्रव्य का नाश नहीं होता ।
इसप्रकार यह सिद्ध होता है कि दर्शन-ज्ञान-चारित्र पुद्गलद्रव्य में नहीं हैं; क्योंकि यदि ऐसा न तो दर्शन-ज्ञान-चारित्र का घात होने पर पुद्गलद्रव्य का घात और पुद्गलद्रव्य का घात होने पर दर्शन-ज्ञान-चारित्र का घात अवश्य होना चाहिए । ऐसी स्थिति होने से यह भली-भाँति स्पष्ट है कि जीव के जो जितने गुण हैं; वे सभी परद्रव्यों में नहीं हैं; क्योंकि यदि ऐसा न हो तो यहाँ भी जीव के गुणों का घात होने पर पुद्गलद्रव्य का घात और पुद्गलद्रव्य के घात होने पर जीव के गुणों का घात होना अनिवार्य हो जायेगा; किन्तु ऐसा होता नहीं है । इससे सिद्ध है कि जीव का कोई गुण पुद्गलद्रव्य में नहीं है ।
प्रश्न - यदि ऐसा है तो सम्यग्दृष्टि को विषयों में राग क्यों होता है ?
उत्तर - किसी भी कारण से नहीं होता ।
प्रश्न - यदि ऐसा है तो फिर राग की खान कौन-सी है ? तात्पर्य यह है कि राग की उत्पत्ति कहाँ से होती है, राग की उत्पत्ति का स्थान कौन-सा है ?
उत्तर - राग-द्वेष-मोह जीव के ही अज्ञानमय परिणाम हैं; वे राग-द्वेष-मोह विषयों में नहीं हैं; क्योंकि विषय तो परद्रव्य हैं और वे सम्यग्दृष्टि के भी नहीं हैं; क्योंकि उसके अज्ञान का अभाव है । इसप्रकार वे राग-द्वेष-मोह परिणाम विषयों में न होने से और सम्यग्दृष्टि के भी न होने से हैं ही नहीं ।

(कलश--मन्दाक्रान्ता);;रागद्वेषाविह हि भवति ज्ञानमज्ञानभावात्;;तौ वस्तुत्वप्रणिहितदृशा दृश्यमानौ न किंचित् ।;;सम्यग्दृष्टि: क्षपयतु ततस्तत्त्वदृष्ट्या स्फुटं तौ;;ज्ञानज्योतिर्ज्वलति सहजं येन पूर्णाचलार्चि: ॥२१८॥;;(हिंदी--रोला);;यही ज्ञान अज्ञानभाव से राग-द्वेषमय ।;;हो जाता पर तत्त्वदृष्टि से वस्तु नहीं ये ॥;;तत्त्वदृष्टि के बल से क्षयकर इन भावों को ।;;हो जाती है अचल सहज यह ज्योति प्रकाशित ॥२१८॥;;इस जगत में ज्ञान ही अज्ञानभाव से राग-द्वेष-मोहरूप परिणमित होता है । वस्तुत्व में एकाग्र दृष्टि से देखने पर वे राग-द्वेष-मोह कुछ भी नहीं हैं; इसलिए सम्यग्दृष्टि जीव उन्हें पूर्णत: क्षय करो कि जिससे पूर्ण अचल प्रकाशवाली ज्ञानज्योति प्रकाशित हो ।

(कलश--शालिनी);;रागद्वेषोत्पादकं तत्त्वदृष्ट्या नान्यद्द्रव्यं वीक्ष्यते किंचनापि ।;;सर्वद्रव्योत्पत्तिरन्तश्चकास्ति व्यक्तात्यंतं स्वस्वभावेन यस्मात् ॥२१९॥;;(हिंदी--रोला);;तत्त्वदृष्टि से राग-द्वेष भावों का भाई ।;;कर्ता-धर्ता कोई अन्य नहीं हो सकता ॥;;क्योंकि है अत्यन्त प्रगट यह बात जगत में ।;;द्रव्यों का उत्पाद स्वयं से ही होता है ॥२१९॥;;तत्त्वदृष्टि से देखा जाये तो राग-द्वेष को उत्पन्न करनेवाला अन्य द्रव्य किंचित्मात्र भी दिखाई नहीं देता; क्योंकि सर्वद्रव्यों की उत्पत्ति अपने स्वभाव से ही होती हुई अंतरंग में अत्यन्त स्पष्ट प्रकाशित होती है ।