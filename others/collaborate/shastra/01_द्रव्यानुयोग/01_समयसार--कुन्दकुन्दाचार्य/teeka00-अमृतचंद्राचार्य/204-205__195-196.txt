((ज्यों वैद्यजन मरते नहीं हैं जहर के उपभोग से;;त्यों ज्ञानिजन बँधते नहीं हैं कर्म के उपभोग से ॥१९५॥;;ज्यों अरुचिपूर्वक मद्य पीकर मत्त जन होते नहीं;;त्यों अरुचि से उपभोग करते ज्ञानिजन बँधते नहीं ॥१९६॥))
जैसे कोई वैद्य, दूसरे के मरण का कारणभूत विष को भोगता हुआ भी अव्यर्थ विद्या की सामर्थ्य से विष की मारण-शक्ति के निरुद्ध हो जाने से विष से मरण को प्राप्त नहीं होता, उसी तरह अज्ञानियों को रागादि भावों के सद्भाव से बंध के कारणभूत पुद्गल-कर्म के उदय को भोगता हुआ भी ज्ञानी ज्ञान की अमोघ सामर्थ्य से रागादिभावों के अभाव होने पर कर्म के उदय की आगामी बंध करने वाली शक्ति निरुद्ध हो जाने से आगामी कर्मों से नहीं बंधता ।
जैसे कोई पुरुष मदिरा के तीव्र अप्रीतिभाव वाला होता हुआ मदिरा (शराब) को पीता हुआ भी तीव्र अरतिभाव के सामर्थ्य से मतवाला नहीं होता, उसी तरह ज्ञानी भी रागादिभावों के अभाव से सब द्रव्यों के उपभोग के प्रति तीव्र विरागभाव में वर्तता हुआ विषयों को भोगता हुआ भी तीव्र विरागभाव की सामर्थ्य के कर्मों से नहीं बँधता ।

(कलश--रथोद्धता);;नाश्नुते विषयसेवनेऽपि यत् स्वं फलं विषयसेवनस्य ना ।;;ज्ञानवैभवविरागताबलात्सेवकोऽपि तदसावसेवक: ॥१३५॥;;(हिंदी--दोहा);;बँधे न ज्ञानी कर्म से, बल विराग अर ज्ञान ।;;यद्यपि सेवें विषय को, तदपि असेवक जान ॥१३५॥;;ज्ञानी विषयों का सेवन करते हुए भी, सेवक होने पर भी असेवक ही है; क्योंकि वह विषयों का सेवन करते हुए भी ज्ञान के वैभव और वैराग्य के बल से विषय सेवन के फल को नहीं भोगता और रंजित परिणाम को प्राप्त नहीं होता ।