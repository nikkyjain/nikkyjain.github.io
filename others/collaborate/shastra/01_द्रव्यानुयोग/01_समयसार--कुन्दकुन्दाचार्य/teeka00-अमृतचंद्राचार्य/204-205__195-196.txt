जैसे कोई वैद्य, दूसरे के मरण का कारणभूत विष को भोगता हुआ भी अव्यर्थ विद्या की सामर्थ्य से विष की मारण-शक्ति के निरुद्ध हो जाने से विष से मरण को प्राप्त नहीं होता, उसी तरह अज्ञानियों को रागादि भावों के सद्भाव से बंध के कारणभूत पुद्गल-कर्म के उदय को भोगता हुआ भी ज्ञानी ज्ञान की अमोघ सामर्थ्य से रागादिभावों के अभाव होने पर कर्म के उदय की आगामी बंध करने वाली शक्ति निरुद्ध हो जाने से आगामी कर्मों से नहीं बंधता ।
जैसे कोई पुरुष मदिरा के तीव्र अप्रीतिभाव वाला होता हुआ मदिरा (शराब) को पीता हुआ भी तीव्र अरतिभाव के सामर्थ्य से मतवाला नहीं होता, उसी तरह ज्ञानी भी रागादिभावों के अभाव से सब द्रव्यों के उपभोग के प्रति तीव्र विरागभाव में वर्तता हुआ विषयों को भोगता हुआ भी तीव्र विरागभाव की सामर्थ्य द्वारा कर्मों से नहीं बँधता ।

(( (कलश--दोहा)
बँधे न ज्ञानी कर्म से, बल विराग अर ज्ञान ।
यद्यपि सेवें विषय को, तदपि असेवक जान ॥१३५॥))
[यत् ना] क्योंकि यह (ज्ञानी) [विषयसेवने अपि] विषय सेवन करता हुआ भी [ज्ञानवैभव-विरागता-बलात्] ज्ञान-वैभव के और विरागता के बल से [विषयसेवनस्य स्वं फलं] विषयसेवन के निजफल को (रंजित परिणाम को) [न अश्नुते] नहीं भोगता (प्राप्त नहीं होता), [तत् असौ] इसलिये यह (पुरुष) [सेवकः अपि असेवकः] सेवक होने पर भी (विषयों का) असेवक है ।