((पुद्गल करम है राग उसके उदय ये परिणाम हैं;;किन्तु ये मेरे नहीं मैं एक ज्ञायकभाव हूँ ॥१९९॥))
वास्तव में राग नामक पुद्गल-कर्म है, उस पुद्गल-कर्म के उदय के विपाक से उत्पन्न यह प्रत्यक्ष अनुभव-गोचर राग-रूप भाव है वह मेरा स्वभाव नहीं है, मैं तो टंकोत्कीर्ण एक ज्ञायक-भाव-स्वरूप हूं । इसी प्रकार राग इस पद के परिवर्तन द्वारा द्वेष, मोह, क्रोध, मान, माया, लोभ, कर्म, नोकर्म, मन, वचन, काय, श्रोत्र, चक्षु, घ्राण, रसन, स्पर्शन ये सोलह सूत्र व्याख्यान किये जाना चाहिये और इसी रीति से अन्य भी विचार किये जाने चाहिये । इस तरह सम्यग्दृष्टि अपने को जानता हुआ और राग को छोड़ता हुआ नियम से ज्ञान व वैराग्य से सम्पन्न होता है ।