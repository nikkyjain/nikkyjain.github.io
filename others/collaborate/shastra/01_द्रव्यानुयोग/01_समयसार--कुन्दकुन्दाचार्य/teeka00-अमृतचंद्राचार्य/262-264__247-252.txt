((मैं मारता हूँ अन्य को या मुझे मारें अन्यजन;;यह मान्यता अज्ञान है जिनवर कहें हे भव्यजन ॥२४७॥;;निज आयुक्षय से मरण हो यह बात जिनवर ने कही;;तु मार कैसे सकोगे जब आयु हर सकते नहीं ॥२४८॥;;निज आयुक्षय से मरण हो यह बात जिनवर ने कही;;वे मरण कैसे करें तब जब आयु हर सकते नहीं ॥२४९॥;;मैं हूँ बचाता अन्य को मुझको बचावे अन्यजन;;यह मान्यता अज्ञान है जिनवर कहें हे भव्यजन ॥२५०॥;;सब आयु से जीवित रहें - यह बात जिनवर ने कही;;जीवित रखोगे किसतरह जब आयु दे सकते नहीं ॥२५१॥;;सब आयु से जीवित रहें यह बात जिनवर ने कही;;कैसे बचावें वे तुझे जब आयु दे सकते नहीं ॥२५२॥))
मैं पर-जीवों को मारता हूँ और पर-जीव मुझे मारते हैं - ऐसा अध्यवसाय (मिथ्या अभिप्राय) नियम से अज्ञान है । वह अध्यवसाय जिसके है, वह अज्ञानीपने के कारण मिथ्यादृष्टि है और वह अध्यवसाय जिसके नहीं है, वह ज्ञानीपने के कारण सम्यग्दृष्टि है । वस्तुत: जीवों का मरण तो अपने आयुकर्म के क्षय से ही होता है; क्योंकि अपने आयु-कर्म के क्षय के अभाव में मरण होना अशक्य है तथा किसी के द्वारा किसी के आयु-कर्म का हरण अशक्य है; क्योंकि वह आयु-कर्म अपने उपभोग से ही क्षय होता है । इसप्रकार कोई व्यक्ति किसी दूसरे व्यक्ति का मरण किसी भी प्रकार से नहीं कर सकता है । इसलिए मैं पर-जीवों को मारता हूँ और परजीव मुझे मारते हैं - ऐसा अध्यवसाय ध्रुवरूप से अज्ञान है ।
इसीप्रकार परजीवों को मैं जिलाता हूँ और पर-जीव मुझे जिलाते हैं - इसप्रकार का अध्यवसाय भी ध्रुव-रूप से अज्ञान है । यह अध्यवसाय जिसके है, वह जीव अज्ञानीपने के कारण मिथ्यादृष्टि है और जिसके यह अध्यवसाय नहीं है, वह ज्ञानीपने के कारण सम्यग्दृष्टि है । जीवों का जीवन अपने आयु-कर्म के उदय से ही है; क्योंकि अपने आयु-कर्म के उदय के अभाव में जीवित रहना अशक्य है । अपना आयु-कर्म कोई किसी को दे नहीं सकता; क्योंकि वह स्वयं के परिणाम से ही उपार्जित होता है; इसकारण कोई किसी भी प्रकार से किसी का जीवन नहीं कर सकता है । इसलिए मैं पर को जिलाता हूँ और पर मुझे जिलाते हैं - इसप्रकार का अध्यवसाय ध्रुवरूप से अज्ञान है ।