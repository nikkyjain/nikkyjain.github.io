अब फिर भी, पुण्य-कर्म के पक्षपाती को समझाने के लिये उसका दोष बतलाते हैं :-
समस्त कर्म के पक्ष का नाश करने से उत्पन्न होनेवाला जो आत्मलाभ (निजस्वरूप की प्राप्ति) उस आत्मलाभ स्वरूप मोक्ष को इस जगत में कितने ही जीव चाहते हुए भी, मोक्ष के कारणभूत सामायिक की, जो (सामायिक) सम्यग्दर्शन-ज्ञान-चारित्र स्वभाववाले परमार्थभूत ज्ञान के ❃भवनमात्र है, एकाग्रता लक्षणयुक्त है और समयसार स्वरूप है उसकी, प्रतिज्ञा लेकर भी, दुरन्त कर्मचक्र को पार करने की नपुंसकता (असमर्थता) के कारण परमार्थभूत ज्ञान के भवनमात्र जो सामायिक उस सामायिक स्वरूप आत्मस्वभाव को न प्राप्त होते हुए, जिनके अत्यन्त स्थूल संक्लेश परिणामरूप कर्म निवृत्त हुए हैं और अत्यन्त स्थूल विशुद्ध परिणामरूप कर्म प्रवर्त रहे हैं ऐसे वे, कर्म के अनुभव के गुरुत्व-लघुत्व की प्राप्तिमात्र से ही सन्तुष्ट चित्त होते हुए भी (स्वयं) स्थूल लक्ष्यवाले होकर (संक्लेश परिणाम को छोड़ते हुए भी) समस्त कर्म-काण्ड को मूल से नहीं उखाड़ते । इसप्रकार वे, स्वयं अपने अज्ञान से केवल अशुभ-कर्म को ही बन्ध का कारण मानकर, व्रत, नियम, शील, तप इत्यादि शुभ-कर्म भी बन्ध के कारण होने पर भी उन्हें बन्ध के कारण न जानते हुए, मोक्ष के कारणरूप में अंगीकार करते हैं -- मोक्ष के कारणरूप में उनका आश्रय करते हैं ।

<span class=shortFont><sup>❃</sup>भवन = होना; परिणमन ।</span>