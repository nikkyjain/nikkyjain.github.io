((जबतक न छोड़े आतमा प्रकृति निमित्तक परिणमन ।;;तबतक रहे अज्ञानि मिथ्यादृष्टि एवं असंयत ॥३१४॥;;जब अनन्ता कर्म का फल छोड़ दे यह आतमा ।;;तब मुक्त होता बंध से सद्दृष्टि ज्ञानी संयमी ॥३१५॥))
स्व और पर के भिन्न-भिन्न निश्चित स्वलक्षणों का ज्ञान नहीं होने से जबतक यह आत्मा बंध के निमित्तभूत प्रकृतिस्वभाव को नहीं छोड़ता; तबतक स्व-पर के एकत्व के ज्ञान से अज्ञायक (अज्ञानी) है, स्व-पर के एकत्व के दर्शन (एकत्वरूप श्रद्धान) से मिथ्यादृष्टि है और स्व-पर की एकत्व परिणति से असंयत है तथा तभीतक स्व और पर के एकत्व का अध्यास करने से कर्ता है ।
जब वही आत्मा स्व और पर के भिन्न-भिन्न निश्चित स्वलक्षणों के ज्ञान से बंध के निमित्तभूत प्रकृतिस्वभाव को छोड़ देता है, तब स्व-पर के विभाग के ज्ञान से ज्ञानी (ज्ञायक) है, स्व-पर के विभाग के दर्शन से दर्शक है और स्व-पर की विभाग परिणति से संयत है तथा तभी स्व-पर के एकत्व का अध्यास नहीं करने से अकर्ता है ।

(कलश--अनुष्टुभ्);;भोक्तृत्वं न स्वभावोऽस्य स्मृत: कर्तृत्ववच्चित: ।;;अज्ञानादेव भोक्तायं तदभावादवेदक: ॥१९६॥;;(हिंदी--दोहा);;जैसे कर्तृस्वभाव नहीं, वैसे भोक्तृस्वभाव ।;;भोक्तापन अज्ञान से, ज्ञान अभोक्ताभाव ॥१९६॥;;कर्तृत्व की भाँति भोक्तृत्व भी इस चैतन्य आत्मा का स्वभाव नहीं है । यह आत्मा अज्ञान के कारण ही भोक्ता बनता है, अज्ञान के अभाव में वह भोक्ता नहीं रहता ।