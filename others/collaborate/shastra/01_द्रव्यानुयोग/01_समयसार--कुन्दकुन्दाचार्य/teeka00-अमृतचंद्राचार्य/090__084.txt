((अनेक विध पुद्गल करम को करे भोगे आतमा;;व्यवहारनय का कथन है यह जान लो भव्यात्मा ॥८४॥))
जैसे अन्तर्व्याप्य-व्यापक-भाव से मिट्टी घड़े को करती है तथा भाव्य-भावक-भाव से मिट्टी घड़े को भोगती है तो भी बाह्य व्याप्य-व्यापक-भाव से कलष होने के अनुकूल व्यापार को अपने हस्तादिक से करने वाला तथा कलष में भरे जल के उपयोग से हुए तृप्तिभाव को भाव्य-भावक भाव से अनुभव करने वाला कुम्हार इस कलष को बनाता तथा भोगता है, ऐसा लोकों का अनादि से प्रसिद्ध व्यवहार रहा है । उसी प्रकार अन्तर्व्याप्यापक-भाव से पुद्गल-द्रव्य पौद्गलिक कर्म को करता है और भाव्य-भावक भाव से पुद्गल-द्रव्य ही उस कर्म को अनुभवता (भोगता) है तो भी बाह्य व्याप्य-व्यापक-भाव से अज्ञान से पुद्गल कर्म के होने के अनुकूल अपने रागादि परिणाम को करता हुआ और पुद्गल-कर्म के उदय होने से उत्पन्न विषयों की समीपता में होने वाली अपनी सुख-दुःख-रूप परिणति को भाव्य-भावक-भाव से अनुभव करने वाला जीव पुद्गलकर्म को करता है और भोगता है । ऐसा अज्ञानी लोकों का अनादिसंसार से व्यवहार प्रसिद्ध है ।