((परमार्थ से हों दूर पर तप करें व्रत धारण करें;;सब बालतप हैं बालव्रत वृषभादि सब जिनवर कहें ॥१५२॥;;व्रत नियम सब धारण करें तप शील भी पालन करें;;पर दूर हों परमार्थ से ना मुक्ति की प्राप्ति करें ॥१५३॥))
ज्ञान ही मोक्ष का कारण कहा गया है, क्योंकि परमार्थ-भूत ज्ञानसे शून्य अज्ञान से किये तप और व्रत-रूप कर्म ये दोनों बंध के कारण हैं, इसलिये बाल-तप व बाल-व्रत उन दोनों का 'बाल' ऐसा नाम कहकर प्रतिषेध किये जाने पर पूर्वकथित ज्ञान के ही मोक्ष का कारणपना बनता है । 
अब ज्ञान और अज्ञान दोनों को क्रमश: मोक्ष और बंध का हेतु निश्चित करते हैं -- 
ज्ञान ही मोक्ष का हेतु है, क्योंकि ज्ञान का अभाव होने पर स्वयं अज्ञानरूप हुए अज्ञानियों के अन्तरंग में व्रत, नियम, शील, तप आदि शुभ-कर्म का सद्भाव होने पर भी मोक्ष का अभाव है । अज्ञान ही बंध का हेतु है, क्योंकि अज्ञान का अभाव होने पर स्वयं ज्ञान-रूप हुए ज्ञानियों के बाह्य व्रत, नियम, शील, तप आदि शुभ-कर्म का असद्भाव होने पर भी मोक्ष का सद्भाव है ।

(कलश--शिखरिणी);;यदेतद् ज्ञानात्मा ध्रुवमचलमाभाति भवनं;;शिवस्यायं हेतु: स्वयमपि यतस्तच्छिव इति ।;;अतोऽन्यद्बंधस्य स्वयमपि यतो बंध इति तत्;;ततो ज्ञानात्मत्वं भवनमनुभूतिर्हि विहितम् ॥१०५॥;;(हिंदी--रोला);;ज्ञानरूप ध्रुव अचल आतमा का ही अनुभव ।;;मोक्षरूप है स्वयं अत: वह मोक्षहेतु है ॥;;शेष भाव सब बंधरूप हैं बंधहेतु हैं ।;;इसीलिए तो अनुभव करने का विधान है ॥१०५॥;;जो यह ज्ञानस्वरूप आत्मा ध्रुव-रूप से और अचल-रूप से ज्ञान-स्वरूप होता हुआ - परिणमता हुआ भासित होता है, वही मोक्ष का हेतु है; क्योंकि वह स्वयमेव मोक्ष-स्वरूप है । इसके अतिरिक्त अन्य जो कुछ भी है, वह बंध का हेतु है; क्योंकि वह स्वयमेव बंध-स्वरूप है । इसलिए आगम में ज्ञान-स्वरूप होने का, ज्ञान-स्वरूप परिणमित होने का अर्थात् आत्मा की अनुभूति करने का ही विधान है ।