योग-स्वरूप अध्यवसान मोही जीव के विद्यमान हैं ही, वे अध्यवसान राग-द्वेष-मोहस्वरूप आस्रव भाव के कारणभूत हैं, आस्रवभाव कर्म का कारण है, कर्म नोकर्म का कारण है और नोकर्म संसार का कारण है । इस कारण आत्मा नित्य ही आत्मा और कर्म के एकत्व के अध्यास से आत्मा को मिथ्यात्व अज्ञान अविरति योगमय मानता है । उस अध्यास से राग-द्वेष-मोहरूप आस्रव भावों को भाता है उससे कर्म का आस्रव होता है, कर्म से नोकर्म होता है और नोकर्म से संसार प्रगट होता है । परंतु जिस समय यह आत्मा, आत्मा और कर्म के भेद-ज्ञान से शुद्ध चैतन्य चमत्कार मात्र आत्मा को अपने में पाता है उस समय मिथ्यात्व, अज्ञान, अविरति, योग स्वरूप, आस्रवभावों के कारणभूत अध्यवसानों का इसके अभाव होता है, मिथ्यात्व आदि का अभाव होने से राग-द्वेष मोहरूप आस्रव भाव का अभाव होता है, राग-द्वेष-मोह का अभाव होने से कर्म का अभाव होता है, कर्म का अभाव होने पर नोकर्म का अभाव होता है और नोकर्म का अभाव होने से संसार का अभाव होता है । ऐसा यह संवर का अनुक्रम है । 

(( (कलश--रोला)
आत्मतत्त्व की उपलब्धि हो भेदज्ञान से ।
आत्मतत्त्व की उपलब्धि से संवर होता ॥
इसीलिए तो सच्चे दिल से नितप्रति करना ।
अरे भव्यजन ! भव्य-भावना भेद-ज्ञान की ॥१२९॥))
[एषः साक्षात् संवरः] यह साक्षात् संवर [किल] वास्तव में [शुद्ध-आत्म-तत्त्वस्य उपलम्भात्] शुद्ध आत्मतत्त्व की उपलब्धि से [सम्पद्यते] होता है; और [सः भेदविज्ञानतः एव] उसकी उपलब्धि भेद-विज्ञान से ही है [तस्मात् तत् भेदविज्ञानम्] इसलिये वह भेदविज्ञान [अतीव भाव्यम्] अत्यंत भाने योग्य है ।

(( (कलश--रोला)
अरे भव्यजन ! भव्यभावना भेदज्ञान की ।
सच्चे मन से बिन विराम के तबतक भाना ॥
जबतक पर से हो विरक्त यह ज्ञान ज्ञान में ।
ही थिर ना हो जाय अधिक क्या कहें जिनेश्वर ॥१३०॥))
[इदम् भेदविज्ञानम् अच्छिन्न-धारया] यह भेदविज्ञान अखण्ड प्रवाहरूप से [तावत् भावयेत्] तब तक भाना चाहिये [यावत् परात् च्युत्वा] जब तक परभावों से छूटकर [ज्ञानं ज्ञाने प्रतिष्ठते] ज्ञान ज्ञान में ही स्थिर हो जाये ।
(( (कलश--रोला)
अबतक जो भी हुए सिद्ध या आगे होंगे ।
महिमा जानो एकमात्र सब भेदज्ञान की ॥
और जीव जो भटक रहे हैं भव-सागर में ।
भेदज्ञान के ही अभाव से भटक रहे हैं ॥१३१॥ ))
[ये केचन किल सिद्धाः] जो कोई सिद्ध हुए हैं [भेदविज्ञानतः सिद्धाः] भेदविज्ञान से सिद्ध हुए हैं; [ये केचन किल बद्धाः] जो कोई बँधे हैं [अस्य एव अभावतः बद्धाः] वे उसी के अभाव से बँधे हैं ।

(( (कलश--रोला)
भेद-ज्ञान से शुद्ध-तत्त्व की उपलब्धि हो ।
शुद्ध-तत्त्व की उपलब्धि से रागनाश हो ॥
राग-नाश से कर्म-नाश अर कर्म-नाश से ।
ज्ञान ज्ञान में थिर होकर शाश्वत हो जावे ॥१३२॥))
[भेदज्ञान-उच्छलन-कलनात्] भेदज्ञान प्रगट करने के अभ्यास से [शुद्धतत्त्व उपलम्भात्] शुद्ध-तत्त्व की उपलब्धि होने से [रागग्रामप्रलयकरणात्] राग-समूह का विलय होने से [कर्मणां संवरेण] कर्मों का संवर होने से, [ज्ञाने नियतम् एतत् ज्ञानं उदितं] ज्ञान में ही निश्चल हुआ ऐसा यह ज्ञान उदय को प्राप्त हुआ  [बिभ्रत् परमम् तोषं] कि जो ज्ञान परम-संतोष को धारण करता है, [अमल-आलोकम्] जिसका प्रकाश निर्मल है, [अम्लानम्] जो अम्लान है, [एकं] जो एक है और [शाश्वत-उद्योतम्] जिसका उद्योत शाश्वत है । 

इसप्रकार संवर रंगभूमि से बाहर निकल गया है ।

इसप्रकार आचार्य कुन्दकुन्दकृत समयसार की आचार्य अमृतचन्द्रकृत आत्मख्याति नामक संस्कृत टीका में संवर का प्ररूपक पाँचवाँ अंक समाप्त हुआ ।