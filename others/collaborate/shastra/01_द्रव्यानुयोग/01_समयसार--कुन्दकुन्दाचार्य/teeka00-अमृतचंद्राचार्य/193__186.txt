जो पुरुष सदा ही अविच्छेदरूप धारावाही ज्ञानसे शुद्ध आत्मा को पाता हुआ स्थित है वह पुरुष 'ज्ञान-मय भाव से ज्ञान-मय ही भाव होते हैं' ऐसे न्याय कर आगामी कर्म के आस्रव के निमित्त-भूत राग-द्वेष-मोह की संतान (परिपाटी) के निरोध से शुद्ध-आत्मा को ही पाता है । और जो जीव नित्य ही अज्ञान से अशुद्ध-आत्मा को पाता हुआ स्थित है वह जीव 'अज्ञानमय भाव से अज्ञानमय ही भाव होता हैं' इस न्याय से आगामी कर्म के आस्रव के निमित्त-भूत राग-द्वेष-मोह की संतान का निरोध न होने से अशुद्ध-आत्मा को ही पाता है । इस कारण शुद्ध-आत्मा की प्राप्ति से ही संवर होता है ।

(( (कलश--रोला)
भेदज्ञान के इस अविरल धाराप्रवाह से ।
कैसे भी कर प्राप्त करे जो शुद्धातम को ॥
और निरन्तर उसमें ही थिर होता जावे ।
पर परिणति को त्याग निरंतर शुध हो जावे ॥१२७॥))
[यदि कथम् अपि] यदिे किसी भी प्रकार से (तीव्र पुरुषार्थ करके) [धारावाहिना बोधनेन] धारावाही ज्ञान से [शुद्धम् आत्मानम्] शुद्ध आत्मा को [ध्रुवम् उपलभमानः आस्ते] निश्चलतया अनुभव किया करे [तत् अयम् आत्मा] तो यह आत्मा, [उदयत्-आत्म-आरामम् आत्मानम् ] जिसका आत्मानंद प्रगट होता जाता है (जिसकी आत्म-स्थिरता बढ़ती जाती है) ऐसे आत्मा को [पर-परिणति-रोधात्] परपरिणति के निरोध से [शुद्धम् एव अभ्युपैति] शुद्ध ही प्राप्त करता है ।