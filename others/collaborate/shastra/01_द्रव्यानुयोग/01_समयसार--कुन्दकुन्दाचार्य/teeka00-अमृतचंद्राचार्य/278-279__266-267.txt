मैं पर-जीवों को दु:खी करता हूँ, सुखी करता हूँ - इत्यादि तथा बँधाता हूँ, छुड़ाता हूँ - इत्यादि जो अध्यवसान हैं; वे सब पर-भाव का पर में व्यापार न होने के कारण अपनी अर्थ-क्रिया करनेवाले नहीं हैं; इसलिए 'मैं आकाश-पुष्प को तोड़ता हूँ' - ऐसे अध्यवसान की भाँति मिथ्यारूप हैं, मात्र अपने अनर्थ के लिए ही हैं ।
यदि कोई यह कहे कि अध्यवसान अपनी क्रिया करने से अकार्यकारी है - इसका आधार क्या है तो उससे कहते हैं कि 'मैं बँधाता हूँ, छुड़ाता हूँ' - ऐसे अध्यवसान की अपनी अर्थ-क्रिया जीवों को बाँधना-छोड़ना है; किन्तु वह जीव तो हमारे इस अध्यवसाय का सद्भाव होने पर भी स्वयं के सराग परिणाम के अभाव से नहीं बँधता और स्वयं के वीतराग-परिणाम के अभाव से मुक्त नहीं होता; तथा हमारे उस अध्यवसाय के अभाव होने पर भी स्वयं के सराग-परिणाम के सद्भाव से बँधता है और स्वयं के वीतराग-परिणाम के सद्भाव से मुक्त होता है ।
इसलिए पर में अकिंचित्कर होने से हमारे ये अध्यवसानभाव अपनी अर्थ-क्रिया करनेवाले नहीं हैं; इसीलिए मिथ्या भी हैं - ऐसा भाव है ।

(( (कलश--दोहा)
निष्फल अध्यवसान में, मोहित हो यह जीव ।
सर्वरूप निज को करे, जाने सब निजरूप ॥१७१॥))
[अनेन निष्फलेन अध्यवसायेन मोहितः] इस निष्फल (निरर्थक)अध्यवसाय से मोहित होता हुआ [आत्मा] आत्मा [तत् किञ्चन अपि न एव अस्ति यत् आत्मानं न करोति] ऐसा कुछ भी नहीं है जिसरूप अपनेको न करता हो (अपने को सर्वरूप करता है) ।