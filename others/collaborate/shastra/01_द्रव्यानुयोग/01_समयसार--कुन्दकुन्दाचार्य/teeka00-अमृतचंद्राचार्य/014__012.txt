जो पुरुष अन्तिम पाक से उतरे हुए शुद्ध-स्वर्ण के समान वस्तु के उत्कृष्ट-भाव का अनुभव करते हैं; उन्हें प्रथम, द्वितीय आदि पाकों की परम्परा से पच्यमान अशुद्ध-स्वर्ण के समान अनुत्कृष्ट-मध्यम भावों का अनुभव नहीं होता । इसलिए उन्हें तो शुद्ध-द्रव्य का प्रतिपादक एवं अचलित-अखण्ड एक-स्वभाव-रूप भाव का प्रकाशक शुद्धनय ही सबसे ऊपर की एक प्रतिवर्णिका (स्वर्ण-वर्ण) समान होने से जानने में आता हुआ प्रयोजनवान है ।
परन्तु जो पुरुष प्रथम, द्वितीय आदि अनेक पाकों की परम्परा से पच्यमान अशुद्ध-स्वर्ण के समान अनुत्कृष्ट-मध्यम भाव का अनुभव करते हैं; उन्हें अन्तिम ताव से उतरे हुए शुद्ध-स्वर्ण के समान उत्कृष्ट-भाव का अनुभव नहीं होता है; इसलिए उन्हें अशुद्ध-द्रव्य का प्रतिपादक एवं भिन्न-भिन्न एक-एक भाव-स्वरूप अनेक भावों का प्रकाशक व्यवहार-नय विचित्र अनेक वर्ण-मालाओं के समान होने से जानने में आता हुआ उस काल प्रयोजनवान है; क्योंकि तीर्थ और तीर्थ-फल की ऐसी ही व्यवस्था है । उक्तं च -
((जइ जिणमयं पवज्जह ता मा ववहारणिच्छए मुयह
एक्केण विणा छिज्जइ तित्थं अण्णेण उण तच्चं ॥))
कहा भी है -
(( (हरिगीत)
यदि चाहते हो जैनदर्शन प्रवर्ताना जगत में
व्यवहार-निश्चय-नयों में से किसी को छोड़ो नहीं ॥
व्यवहार-नय बिन तीर्थ का अर नियत-नय बिन तत्त्व का
ही लोप होगा इसलिए तुम किसी को छोड़ो नहीं ॥))
यदि तुम जिनमत का प्रवर्तन करना चाहते हो तो व्यवहार और निश्चय दोनों नयों में से एक को भी मत छोड़ो; क्योंकि व्यवहार-नय के बिना तीर्थ का एवं निश्चय-नय के बिना तत्त्व का नाश हो जायेगा । 

(( (कलश)
उभयनयों में जो विरोध है उसके नाशक
स्याद्वादमय जिनवचनों में जो रमते हैं ॥
मोह वमन कर अनय-अखण्डित परमज्योतिमय
स्वयं शीघ्र ही समयसार में वे रमते हैं ॥४॥))
[उभय-नय विरोध-ध्वंसिनि] (निश्चय और व्यवहार) दो नयों के विरोध का नाश करनेवाला [स्यात्-पद-अङ्के] 'स्यात्' पद से चिह्नित जो [जिनवचसि] जिन भगवान के वचन (वाणी) में [ये रमन्ते] जो रमते हैं [ते स्वयं वान्तमोहाः] वे अपनेआप ही मोह वमन करके [उच्चैः परं ज्योतिः समयसारं] इस अतिशयरूप परमज्योति प्रकाशमान शुद्ध आत्मा को [सपदि ईक्षन्ते एव] तत्काल ही देखते हैं । वह समयसाररूप शुद्ध आत्मा [अनवम्] नवीन उत्पन्न नहीं हुआ, किन्तु पहले कर्मों से आच्छादित था सो वह प्रगट व्यक्तिरूप हो गया है ।और वह [अनय-पक्ष-अक्षुण्णम्] सर्वथा एकान्तरूप कुनय के पक्ष से खण्डित नहीं होता, निर्बाध है ।

(( (कलश)
ज्यों दुर्बल को लाठी है हस्तावलम्ब त्यों
उपयोगी व्यवहार सभी को अपरमपद में ॥
पर उपयोगी नहीं रंच भी उन लोगों को
जो रमते हैं परम-अर्थ चिन्मय चिद्घन में ॥५॥))
[व्यवहरण-नयः यद्यपि] व्यवहारनय यद्यपि [इह प्राक्-पदव्यां] इस पहली पदवी में [निहित-पदानां ] जिन्होंने अपना पैर रखा है, [हन्त हस्तावलम्बः स्यात्] अरेरे ! हस्तावलम्बन तुल्य कहा है, [तद्-अपि] तथापि [चित्-चमत्कार-मात्रं पर-विरहितं परमं अर्थं अन्तः पश्यतां] जो पुरुष चैतन्य-चमत्कारमात्र, पर-द्रव्य-भावों से रहित (शुद्धनयके विषयभूत) परम 'अर्थ' को अन्तरङ्ग में अवलोकन करते हैं, उसकी श्रद्धा करते हैं तथा उसरूप लीन होकर चारित्रभाव को प्राप्त होते हैं उनके लिए [एषः किञ्चित् न] यह (व्यवहारनय) कुछ भी नहीं है ।

(( (कलश)
नियत है जो स्वयं के एकत्व में नय शुद्ध से ।
वह ज्ञान का घनपिण्ड पूरण पृथक् है परद्रव्य से ॥
नवतत्त्व की संतति तज बस एक यह अपनाइये ।
इस आतमा का दर्श दर्शन आतमा ही चाहिए ॥६॥))
[अस्य आत्मनः] इस आत्मा को [यद् इह द्रव्यान्तरेभ्यः पृथक्दर्शनम्] अन्य-द्रव्यों से पृथक् देखना (श्रद्धान करना) [एतत् एव नियमात् सम्यग्दर्शनम् ] ही नियम से सम्यग्दर्शन है । यह आत्मा [व्याप्तुः] अपने गुण-पर्यायों में व्याप्त (रहनेवाला) है, और [शुद्धनयतः एकत्वे नियतस्य] शुद्धनय से एकत्व में निश्चित किया गया है तथा [पूर्ण-ज्ञान-घनस्य] पूर्णज्ञानघन है । [च ] और [तावान् अयं आत्मा] जितना सम्यग्दर्शन है उतना ही यह आत्मा है । [तत् ] इसलिए आचार्य प्रार्थना करते हैं कि '[इमाम् नव-तत्त्व-सन्ततिंमुक्त्वा] इस नव-तत्त्व की परिपाटी को छोड़कर, [अयम् आत्मा एकः अस्तु नः] यह आत्मा एक ही हमें प्राप्त हो' ।

(( (कलश)
शुद्धनयाश्रित आतमा, प्रगटे ज्योतिस्वरूप ।
नवतत्त्वों में व्याप्त पर, तजे न एकस्वरूप ॥७॥))
[अतः] तत्पश्चात् [शुद्धनय-आयत्तं] शुद्धनय के आधीन [प्रत्यग्-ज्योतिः] जो भिन्न आत्म-ज्योति है [तत्] वह [चकास्ति] प्रगट होती है [यद्] कि जो [नव-तत्त्व-गतत्वे अपि] नव-तत्त्वों में प्राप्त होने पर भी [एकत्वं] अपने एकत्व को [न मुंचति] नहीं छोड़ती ।