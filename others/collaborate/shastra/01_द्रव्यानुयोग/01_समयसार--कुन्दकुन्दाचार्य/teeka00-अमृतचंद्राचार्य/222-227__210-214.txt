((है अनिच्छुक अपरिग्रही ज्ञानी न चाहे धर्म को ।;;है परीग्रह ना धर्म का वह धर्म का ज्ञायक रहे ॥२१०॥;;है अनिच्छुक अपरिग्रही ज्ञानी न चाहे अधर्म को ।;;है परिग्रह ना अधर्म का वह अधर्म का ज्ञायक रहे ॥२११॥;;है अनिच्छुक अपरिग्रही ज्ञानी न चाहे असन को ।;;है परिग्रह ना असन का वह असन का ज्ञायक रहे ॥२१२॥;;है अनिच्छुक अपरिग्रही ज्ञानी न चाहे पेय को ।;;है परिग्रह ना पेय का वह पेय का ज्ञायक रहे ॥२१३॥;;इत्यादि विध-विध भाव जो ज्ञानी न चाहे सभी को ।))
इच्छा परिग्रह है; जिसको इच्छा नहीं है, उसको परिग्रह भी नहीं है । इच्छा तो अज्ञानमय भाव है और अज्ञानमय भाव ज्ञानी के नहीं होता, ज्ञानी के ज्ञानमय भाव ही होता है; अत: ज्ञानी के अज्ञानमयभाव रूप इच्छा का अभाव होने से ज्ञानी पुण्य को नहीं चाहता, पाप को नहीं चाहता, भोजन को नहीं चाहता, पेय पदार्थ को नहीं चाहता तथा अनेक प्रकार के अन्य सभी भावों को भी नहीं चाहता; इसकारण ज्ञानी के पुण्य-पाप और खान-पान तथा अन्य सभी भावों का परिग्रह नहीं है । ज्ञानी तो ज्ञानमय एक ज्ञायकभाव के सद्भाव के कारण पुण्य-पाप, खान-पान और अन्य सभी भावों का ज्ञायक ही है ।
गाथा में समागत धर्म, अधर्म, असन और पान पदों के स्थान पर राग, द्वेष, क्रोध, मान, माया, लोभ, कर्म, नोकर्म, मन, वचन, काय, श्रोत्र, चक्षु, घ्राण, रसना और स्पर्शन - ये सोलह पद लगाकर सोलह गाथायें बनाकर उनका व्याख्यान करना चाहिए । इस उपदेश से और दूसरे भी विचार कर लेना चाहिए ।;; इसप्रकार ज्ञानी के अत्यन्त निष्परिग्रहत्व सिद्ध हुआ ।
अब इसप्रकार समस्त अन्य भावों के परिग्रह से शून्यत्व के कारण जिसने समस्त अज्ञान का वमन कर डाला है, ऐसा ज्ञानी सर्वत्र अत्यन्त निरालम्ब होकर नियत टंकोत्कीर्ण एक ज्ञायकभावरूप रहता हुआ साक्षात् विज्ञानघन आत्मा का अनुभव करता है ।

(कलश--स्वागता);;पूर्वबद्धकर्मविपाकात् ज्ञानिनो यदि भवत्युपभोग: ।;;तद्भवत्वथ च रागवियोगात् नूनमेति न परिग्रहभावम् ॥१४६॥;;(हिंदी--दोहा);;होंय कर्म के उदय से, ज्ञानी के जो भोग ।;;परिग्रहत्व पावे नहीं, क्योंकि रागवियोग ॥१४६॥;; पहले बँधे कर्मों के उदय के कारण यदि ज्ञानी के उपभोग हो तो हो; परन्तु राग के वियोग के कारण वे भोग उसके लिए परिग्रहत्व को प्राप्त नहीं होते ।;; तात्पर्य यह है कि बंध तो आत्मा के रागादिभावों से होता है । पूर्वबद्ध कर्मोदयवशात् यदि ज्ञानी को भोग देखने में आयें; तो भी रागादिभावों के अभाव के कारण उसे बंध नहीं होता ।