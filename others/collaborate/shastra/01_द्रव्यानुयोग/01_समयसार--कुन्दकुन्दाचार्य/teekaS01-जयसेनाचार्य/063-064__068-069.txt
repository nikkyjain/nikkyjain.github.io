अथ संसारावस्थायामेव जीवस्य वर्णादितादात्म्यसम्बन्धोsस्तीति दुरभिनिवेशेsपि जीवाभाव एव दोष इत्युपदिशति -
[[जदि संसारत्थाणं जीवाणं तुज्झ होंति वण्णादी]] यदि चेत्संसारस्थजीवानां पुद्गलस्येव वर्णादयो गुणास्तवमतेन तवाभिप्रायेणैकान्तेन भवन्तीति । [[तम्हा संसारत्था जीवा रूवित्तमावण्णा]] तत: किं दूषणं ? संसारस्थजीवा अमूर्तानन्तज्ञानादिचतुष्टयस्वभावलक्षणं त्यक्त्वा शुक्लकृष्णादिलक्षणं रूपित्वमापन्ना भवन्ति । 
	अथ [[एवं पुग्गलदव्वं जीवो तह लक्खणेण मूढमदी]] एवं पूर्वोक्तप्रकारेण जीवस्य रूपित्वे सति पुद्गलद्रव्यमेव जीव:, नान्य: कोsपि विशुद्धचैतन्यचमत्कारमात्रस्तवलक्षणेन तवाभिप्रायेण हे मूढमते ! न केवलं संसारावस्थायां पुद्गल एव जीवत्वं प्राप्त: । [[णिव्वाणमुवगदो वि य जीवत्तं पुग्गलो पत्तो]] निर्वाणमुपगतोsपि पुद्गल एव जीवत्वं प्राप्त: नान्य: कोsपि चिद्रूप : । कस्मादिति चेत्, वर्णादितादात्म्यस्य पुद्गलद्रव्यस्येव निषेधयितुमशक्यत्वादिति भवत्येव जीवाभाव: । किंच संसारावस्थायामेकान्तेन वर्णादितादात्म्ये सति मोक्ष एव न घटते, कस्मादिति   चेत् ? केवलज्ञानादिचतुष्टयव्यक्तिरूपस्य कार्यसमयसारस्यैव मोक्षसंज्ञा सा च जीवस्य पुद्गलत्वे सति न संभवतीति भावार्थ: ॥६८-६९॥ 
एवं जीवस्य वर्णादितादात्म्ये सति जीवाभावदूषणद्वारेण गाथात्रयं गतम् ।