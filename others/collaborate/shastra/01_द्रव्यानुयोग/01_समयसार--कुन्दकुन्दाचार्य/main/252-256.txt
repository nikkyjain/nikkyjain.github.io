जह णाम को वि पुरिसो णेहब्भत्ते दु रेणुबहुलम्मि (२३७)
ठाणम्मि ठाइदूण य करेदि सत्थेहिं वायामं ॥२५२॥
छिंदति भिंददि य तहा तालीतलकयलिवंसपिंडीओ (२३८)
सच्चित्तचित्तणं करेदि दव्वाणमुवघादं ॥२५३॥
उवघादं कुव्वंतस्स तस्स णाणाविहेहिं करणेहिं (२३९)
णिच्छयदो चिंतेज्ज हु किंपच्चयगो दु रयबंधो ॥२५४॥
जो सो दु णेहभावो तम्हि णरे तेण तस्स रयबंधो (२४०)
णिच्छयदो विण्णेयं ण कायचेट्ठाहिं सेसाहिं ॥२५५॥
एवं मिच्छादिट्ठी वट्टंतो बहुविहासु चिट्ठासु (२४१)
रागादी उवओगे कुव्वंतो लिप्पदि रएण ॥२५६॥