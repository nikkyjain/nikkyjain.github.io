जह सिप्पिओ दु कम्मं कुव्वदि ण य सो दु तम्मओ होदि (३४९)
तह जीवो वि य कम्मं कुव्वदि ण य तम्मओ होदि ॥३८०॥
जह सिप्पिओ दु करणेहिं कुव्वदि ण य सो दु तम्मओ होदि (३५०)
तह जीवो करणेहिं कुव्वदि ण य तम्मओ होदि ॥३८१॥
जह सिप्पिओ दु करणाणि गिण्हदि ण सो दु तम्मओ होदि (३५१)
तह जीवो करणाणि दु गिण्हदि ण य तम्मओ होदि ॥३८२॥
जह सिप्पि दु कम्मफलं भुंजदि ण सो दु तम्मओ होदि (३५२)
तह जीवो कम्मफलं भुंजदि ण य तम्मदो होदि ॥३८३॥
एवं ववहारस्स दु वत्तव्वं दरिसणं समासेण (३५३)
सुणु णिच्छयस्स वयणं परिणामकदं तु जं होदि ॥३८४॥
जह सिप्पिओ दु चेट्ठं कुव्वदि हवदि य तहा अणण्णो से (३५४)
तह जीवो वि य कम्मं कुवदि हवदि य अणण्णो से ॥३८५॥
जह चेट्ठं कुव्वंतो दु सिप्पिओ णिच्चदुक्खिओ होदि (३५५)
तत्तो सिया अणण्णो तह चेट्ठंतो दुही जीवो ॥३८६॥