अथ कस्माज्जीवस्य निश्चयेन वर्णादयो न सन्तीति पृष्टे प्रत्युत्तरं ददाति -

[[एदेहि य संबंधो जहेव खीरोदयं मुणेदव्वो]] एतै: वर्णादिगुणस्थानान्तै: पूर्वोक्तपर्यायै: सह सम्बन्धो यथैव क्षीरनीरसंश्लेषस्तथा मन्तव्य: । न चाग्न्युष्णत्वयोरिव तादात्म्यसम्बन्ध: । कुत   इति चेत् ? [[ण य हुन्ति तस्स ताणि]] दु न च भवन्ति तस्य जीवस्य ते तु वर्णादिगुणस्थानान्ता भावा: पर्याया: ।  कस्मात् ? [[उवओगगुणाधिगो जम्हा]] यस्मादुष्णगुणेनाग्निरिव केवलज्ञानदर्शनगुणेनाधिक: परिपूर्णं इति  । ननु वर्णादयो बहिरङ्गास्तत्र व्यवहारेण क्षीरनीरवत्संश्लेषसम्बन्धो भवतु  नचाभ्यन्तराणां रागादीनां  तत्राशुद्धनिश्चयेन  भवितव्यमिति  ।  नैवं,  द्रव्यकर्मबन्धापेक्षया  योsसौ  असद्भूत-व्यवहारस्तदपेक्षया तारतम्यज्ञापनार्थं रागादीनामशुद्धनिश्चयो भण्यते । वस्तुतस्तु शुद्धनिश्चयापेक्षया पुनरशुद्धनिश्चयोsपि व्यवहार एवेति भावार्थ: ॥६२॥