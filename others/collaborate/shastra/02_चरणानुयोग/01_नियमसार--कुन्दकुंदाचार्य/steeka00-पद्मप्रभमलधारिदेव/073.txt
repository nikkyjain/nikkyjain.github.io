अत्राचार्यस्वरूपमुक्तम् ।

ज्ञानदर्शनचारित्रतपोवीर्याभिधानैः पंचभिः आचारैः समग्राः । स्पर्शन-रसनघ्राणचक्षुः श्रोत्राभिधानपंचेन्द्रियमदान्धसिंधुरदर्पनिर्दलनदक्षाः । निखिलघोरोपसर्गविजयो-पार्जितधीरगुणगंभीराः । एवंलक्षणलक्षितास्ते भगवन्तो ह्याचार्या इति ।
तथा चोक्तं श्रीवादिराजदेवैः- 
(कलश--शार्दूलविक्रीडित)
पंचाचारपरान्नकिंचनपतीन्नष्टकषायाश्रमान् 
चंचज्ज्ञानबलप्रपंचितमहापंचास्तिकायस्थितीन् । 
स्फाराचंचलयोगचंचुरधियः सूरीनुदंचद्गुणान् 
अंचामो भवदुःखसंचयभिदे भक्ति क्रियाचंचवः ॥

तथा हि -
(कलश--हरिणी)
सकलकरणग्रामालंबाद्विमुक्त मनाकुलं
स्वहितनिरतं शुद्धं निर्वाणकारणकारणम् ।
शमदमयमावासं मैत्रीदयादममंदिरं
निरुपममिदं वंद्यं श्रीचन्द्रकीर्तिमुनेर्मनः ॥१०४॥