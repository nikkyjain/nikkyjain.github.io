चतुर्थव्रतस्वरूपकथनमिदम् ।

कमनीयकामिनीनां तन्मनोहराङ्गनिरीक्षणद्वारेण समुपजनितकौतूहलचित्तवांच्छापरि-त्यागेन, अथवा पुंवेदोदयाभिधाननोकषायतीव्रोदयेन संजातमैथुनसंज्ञापरित्यागलक्षण-शुभपरिणामेन च ब्रह्मचर्यव्रतं भवति इति ।
(कलश--मालिनी)
भवति तनुविभूतिः कामिनीनां विभूतिं 
स्मरसि मनसि कामिंस्त्वं तदा मद्वचः किम् ।
सहजपरमतत्त्वं स्वस्वरूपं विहाय 
व्रजसि विपुलमोहं हेतुना केन चित्रम् ॥७९॥