भगवतोऽर्हत्परमेश्वरस्य स्वरूपाख्यानमेतत् ।

आत्मगुणघातकानि घातिकर्माणि घनरूपाणि सान्द्रीभूतात्मकानि ज्ञानदर्शनावरणान्तरायमोहनीयानि तैर्विरहितास्तथोक्ताः । प्रागुप्तघातिचतुष्कप्रध्वंसनासादितत्रैलोक्य-प्रक्षोभहेतुभूतसकलविमलकेवलज्ञानकेवलदर्शनकेवलशक्ति केवलसुखसहिताश्च । निःस्वेद-निर्मलादिचतुस्त्रिंशदतिशयगुणनिलयाः । ईद्रशा भवन्ति भगवन्तोऽर्हन्त इति ।

(कलश--मालिनी)
जयति विदितगात्रः स्मेरनीरेजनेत्रः 
सुकृतनिलयगोत्रः पंडिताम्भोजमित्रः ।
मुनिजनवनचैत्रः कर्मवाहिन्यमित्रः
सकलहितचरित्रः श्रीसुसीमासुपुत्रः ॥९६॥

(कलश--मालिनी)
स्मरकरिमृगराजः पुण्यकंजाह्निराजः
सकलगुणसमाजः सर्वकल्पावनीजः ।
स जयति जिनराजः प्रास्तदुःकर्मबीजः
पदनुतसुरराजस्त्यक्त संसारभूजः ॥९७॥

(मालिनी)
जितरतिपतिचापः सर्वविद्याप्रदीपः 
परिणतसुखरूपः पापकीनाशरूपः ।
हतभवपरितापः श्रीपदानम्रभूपः 
स जयति जितकोपः प्रह्वविद्वत्कलापः ॥९८॥

(मालिनी)
जयति विदितमोक्षः पद्मपत्रायताक्षः 
प्रजितदुरितकक्षः प्रास्तकंदर्पपक्षः ।
पदयुगनतयक्षः तत्त्वविज्ञानदक्षः 
कृतबुधजनशिक्षः प्रोक्त निर्वाणदीक्षः ॥९९॥

(मालिनी)
मदननगसुरेशः कान्तकायप्रदेशः 
पदविनतयमीशः प्रास्तकीनाशपाशः ।
दुरघवनहुताशः कीर्तिसंपूरिताशः 
जयति जगदधीशः चारुपद्मप्रभेशः ॥१००॥