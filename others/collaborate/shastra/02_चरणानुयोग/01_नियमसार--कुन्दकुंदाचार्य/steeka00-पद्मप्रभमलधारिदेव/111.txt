इह हि शुद्धोपयोगिनो जीवस्य परिणतिविशेषः प्रोक्त : ।

यः पापाटवीपावको द्रव्यभावनोकर्मभ्यः सकाशाद् भिन्नमात्मानं सहजगुण-(निलयंमध्यस्थभावनायां भावयति तस्याविकृतिकरण) अभिधानपरमालोचनायाः स्वरूपमस्त्येवेति ।

(( (कलश--मंदाक्रांता)
आत्मा भिन्नो भवति सततं द्रव्यनोकर्मराशे-
रन्तःशुद्धः शमदमगुणाम्भोजिनीराजहंसः ।
मोहाभावादपरमखिलं नैव गृह्णाति सोऽयं
नित्यानंदाद्यनुपमगुणश्चिच्चमत्कारमूर्तिः ॥१६२॥
(कलश--मंदाक्रांता)
अक्षय्यान्तर्गुणमणिगणः शुद्धभावामृताम्भो- 
राशौ नित्यं विशदविशदे क्षालितांहःकलंकः ।
शुद्धात्मा यः प्रहतकरणग्रामकोलाहलात्मा 
ज्ञानज्योतिःप्रतिहततमोवृत्तिरुच्चैश्चकास्ति ॥१६३॥
(कलश--वसंततिलका)
संसारघोरसहजादिभिरेव रौद्रै- 
र्दुःखादिभिः प्रतिदिनं परितप्यमाने ।
लोके शमामृतमयीमिह तां हिमानीं 
यायादयं मुनिपतिः समताप्रसादात् ॥१६४॥
(कलश--वसंततिलका)
मुक्त : कदापि न हि याति विभावकायं 
तद्धेतुभूतसुकृतासुकृतप्रणाशात् ।
तस्मादहं सुकृतदुष्कृतकर्मजालं 
मुक्त्वा मुमुक्षुपथमेकमिह व्रजामि ॥१६५॥
(कलश--अनुष्टुभ्)
प्रपद्येऽहं सदाशुद्धमात्मानं बोधविग्रहम् ।
भवमूर्तिमिमां त्यक्त्वा पुद्गलस्कन्धबन्धुराम् ॥१६६॥
(कलश--अनुष्टुभ्)
अनादिममसंसाररोगस्यागदमुत्तमम् ।
शुभाशुभविनिर्मुक्त शुद्धचैतन्यभावना ॥१६७॥
(कलश--मालिनी)
अथ विविधविकल्पं पंचसंसारमूलं 
शुभमशुभसुकर्म प्रस्फुटं तद्विदित्वा ।
भवमरणविमुक्तं पंचमुक्ति प्रदं यं 
तमहमभिनमामि प्रत्यहं भावयामि ॥१६८॥
(कलश--मालिनी)
अथ सुललितवाचां सत्यवाचामपीत्थं 
न विषयमिदमात्मज्योतिराद्यन्तशून्यम् ।
तदपि गुरुवचोभिः प्राप्य यः शुद्धद्रष्टिः
स भवति परमश्रीकामिनीकामरूपः ॥१६९॥
(कलश--मालिनी)
जयति सहजतेजःप्रास्तरागान्धकारो 
मनसि मुनिवराणां गोचरः शुद्धशुद्धः ।
विषयसुखरतानां दुर्लभः सर्वदायं 
परमसुखसमुद्रः शुद्धबोधोऽस्तनिद्रः ॥१७०॥))