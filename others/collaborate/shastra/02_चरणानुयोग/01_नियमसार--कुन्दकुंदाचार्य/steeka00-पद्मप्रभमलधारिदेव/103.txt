आत्मगतदोषनिर्मुक्त्युपायकथनमिदम् ।
भेदविज्ञानिनोऽपि मम परमतपोधनस्य पूर्वसंचितकर्मोदयबलाच्चारित्रमोहोदयेसति यत्किंचिदपि दुश्चरित्रं भवति चेत्तत् सर्वं मनोवाक्कायसंशुद्धया संत्यजामि । सामायिकशब्देन तावच्चारित्रमुक्तं सामायिकछेदोपस्थापनपरिहारविशुद्धयभिधानभेदात्त्रिविधम् ।अथवा जघन्यरत्नत्रयमुत्कृष्टं करोमि; नवपदार्थपरद्रव्यश्रद्धानपरिज्ञानाचरणस्वरूपं रत्नत्रयं साकारं, तत् स्वस्वरूपश्रद्धानपरिज्ञानानुष्ठानरूपस्वभावरत्नत्रयस्वीकारेण निराकारं शुद्धं करोमिइत्यर्थः । किं च, भेदोपचारचारित्रम् अभेदोपचारं करोमि, अभेदोपचारम् अभेदानुपचारंकरोमि इति त्रिविधं सामायिकमुत्तरोत्तरस्वीकारेण सहजपरमतत्त्वाविचलस्थितिरूपसहजनिश्चय-चारित्रं, निराकारतत्त्वनिरतत्वान्निराकारचारित्रमिति ।
तथा चोक्तं प्रवचनसारव्याख्यायाम् -
(( (कलश--वसंततिलका)
द्रव्यानुसारि चरणं चरणानुसारि 
द्रव्यं मिथो द्वयमिदं ननु सव्यपेक्षम् ।
तस्मान्मुमुक्षुरधिरोहतु मोक्षमार्गं 
द्रव्यं प्रतीत्य यदि वा चरणं प्रतीत्य ॥))
तथा हि - 
(( (कलश--अनुष्टुभ्)
चित्तत्त्वभावनासक्त मतयो यतयो यमम् ।
यतंते यातनाशीलयमनाशनकारणम् ॥१३९॥))