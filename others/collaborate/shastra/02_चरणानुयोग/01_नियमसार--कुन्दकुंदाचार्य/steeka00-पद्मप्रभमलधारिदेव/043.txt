इह हि शुद्धात्मनः समस्तविभावाभावत्वमुक्तम् ।

मनोदण्डो वचनदण्डः कायदण्डश्चेत्येतेषां योग्यद्रव्यभावकर्मणामभावान्निर्दण्डः । निश्चयेन परमपदार्थव्यतिरिक्त समस्तपदार्थसार्थाभावान्निर्द्वन्द्वः । प्रशस्ताप्रशस्तसमस्तमोहराग-द्वेषाभावान्निर्ममः । निश्चयेनौदारिकवैक्रियिकाहारकतैजसकार्मणाभिधानपंचशरीरप्रपंचाभावा-न्निःकलः । निश्चयेन परमात्मनः परद्रव्यनिरवलम्बत्वान्निरालम्बः । मिथ्यात्ववेदरागद्वेषहास्य-रत्यरतिशोकभयजुगुप्साक्रोधमानमायालोभाभिधानाभ्यन्तरचतुर्दशपरिग्रहाभावान्नीरागः । निश्चयेन निखिलदुरितमलकलंकपंकनिर्न्निक्त समर्थसहजपरमवीतरागसुखसमुद्रमध्यनिर्मग्नस्फुटितसहजावस्थात्मसहजज्ञानगात्रपवित्रत्वान्निर्दोषः । सहजनिश्चयनयबलेन सहजज्ञानसहजदर्शन-सहजचारित्रसहजपरमवीतरागसुखाद्यनेकपरमधर्माधारनिजपरमतत्त्वपरिच्छेदनसमर्थत्वान्निर्मूढः,
अथवा साद्यनिधनामूर्तातीन्द्रियस्वभावशुद्धसद्भूतव्यवहारनयबलेन त्रिकालत्रिलोक-वर्तिस्थावरजंगमात्मकनिखिलद्रव्यगुणपर्यायैकसमयपरिच्छित्तिसमर्थसकलविमलकेवलज्ञानावस्थ-
त्वान्निर्मूढश्च । निखिलदुरितवीरवैरिवाहिनीदुःप्रवेशनिजशुद्धान्तस्तत्त्वमहादुर्गनिलयत्वान्निर्भयः । अयमात्मा ह्युपादेयः इति ।तथा चोक्तममृताशीतौ -
 
(कलश--मालिनी)
स्वरनिकरविसर्गव्यंजनाद्यक्षरैर्यद्
रहितमहितहीनं शाश्वतं मुक्त संख्यम् ।
अरसतिमिररूपस्पर्शगंधाम्बुवायु-
क्षितिपवनसखाणुस्थूलदिक्चक्रवालम् ॥

तथा हि - 
(कलश--मालिनी)
दुरघवनकुठारः प्राप्तदुष्कर्मपारः 
परपरिणतिदूरः प्रास्तरागाब्धिपूरः ।
हतविविधविकारः सत्यशर्माब्धिनीरः 
सपदि समयसारः पातु मामस्तमारः ॥६२॥

(कलश--मालिनी)
जयति परमतत्त्वं तत्त्वनिष्णातपद्म- 
प्रभमुनिहृदयाब्जे संस्थितं निर्विकारम् ।
हतविविधविकल्पं कल्पनामात्ररम्याद् 
भवभवसुखदुःखान्मुक्त मुक्तं बुधैर्यत् ॥६३॥

(कलश--मालिनी)
अनिशमतुलबोधाधीनमात्मानमात्मा 
सहजगुणमणीनामाकरं तत्त्वसारम् ।
निजपरिणतिशर्माम्भोधिमज्जन्तमेनं 
भजतु भवविमुक्त्यै भव्यताप्रेरितो यः ॥६४॥

(कलश--द्रुतविलंबित)
भवभोगपराङ्मुख हे यते 
पदमिदं भवहेतुविनाशनम् ।
भज निजात्मनिमग्नमते पुन- 
स्तव किमध्रुववस्तुनि चिन्तया ॥६५॥

(कलश--द्रुतविलंबित)
समयसारमनाकुलमच्युतं 
जननमृत्युरुजादिविवर्जितम् ।
सहजनिर्मलशर्मसुधामयं 
समरसेन सदा परिपूजये ॥६६॥

(कलश--इंद्रवज्रा)
इत्थं निजज्ञेन निजात्मतत्त्व- 
मुक्तं पुरा सूत्रकृता विशुद्धम् ।
बुद्ध्वा च यन्मुक्ति मुपैति भव्य- 
स्तद्भावयाम्युत्तमशर्मणेऽहम् ॥६७॥

(कलश--वसन्ततिलका)
आद्यन्तमुक्त मनघं परमात्मतत्त्वं 
निर्द्वन्द्वमक्षयविशालवरप्रबोधम् ।
तद्भावनापरिणतो भुवि भव्यलोकः 
सिद्धिं प्रयाति भवसंभवदुःखदूराम् ॥६८॥