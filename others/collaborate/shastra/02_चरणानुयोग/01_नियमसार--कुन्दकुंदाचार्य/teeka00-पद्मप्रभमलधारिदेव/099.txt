यहाँ सकल विभाव के संन्यास (त्याग) की विधि कही है ।

सुन्दर कामिनी, कांचन (स्वर्ण) आदि समस्त परद्रव्य - गुण - पर्यायों के प्रति ममकार को मैं छोड़ता हूँ । परमोपेक्षा-लक्षण से लक्षित निर्ममकारात्मक (निर्ममत्वमय) आत्मा में स्थित रहकर तथा आत्मा का अवलम्बन लेकर, संसृतिरूपी (संसाररूप) स्त्री के संभोग से उत्पन्न सुख-दुःखादि अनेक विभावरूप परिणति को मैं परिहरता हूँ ।

इसीप्रकार (आचार्यदेव) श्रीमद् अमृतचन्द्रसूरि ने (श्री समयसारकी आत्मख्याति नामक टीका में १०४वें श्लोक द्वारा) कहा है कि :-
(( (कलश--रोला)
सभी शुभाशुभभावों के निषेध होने से  ।
अशरण होंगे नहीं रमेंगे निज स्वभाव में ॥
अरे मुनीश्वर तो निशदिन निज में ही रहते  ।
निजानन्द के परमामृत में ही नित रमते ॥३७॥))
शुभ आचरणरूप कर्म और अशुभ आचरणरूप कर्म -- ऐसे समस्त कर्मों का निषेध किया जाने पर और इसप्रकार निष्कर्म अवस्था वर्तने पर, मुनि कहीं
अशरण नहीं है; (कारण कि) जब निष्कर्म (निवृत्ति) अवस्था वर्तती है तब ज्ञान में आचरण / रमण / परिणमन करता हुआ ज्ञान ही उन मुनियों को शरण है; वे उस ज्ञान में लीन होते हुए परम अमृत का स्वयं अनुभवन (आस्वादन) करते हैं ।

और
(( (कलश--हरिगीत)
मन-वचन-तन व इंद्रियों की वासना का दमक मैं  ।
भव उदधि संभव मोह जलचर और कंचन कामिनी॥
की चाह को मैं ध्यानबल से चाहता हूँ छोड़ना  ।
निज आतमा में आतमा को चाहता हूँ जोड़ना ॥१३४॥))
मन-वचन-काया सम्बन्धी और समस्त इन्द्रियों सम्बन्धी इच्छा का जिसने नियंत्रण किया है ऐसा मैं अब भवसागर में उत्पन्न होनेवाले मोहरूपी जलचर प्राणियों के समूह को तथा कनक और युवती की वांछा को अतिप्रबल-विशुद्ध-ध्यानमयी सर्व शक्ति से छोड़ता हूँ ।