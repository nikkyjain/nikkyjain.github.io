यह, व्यवहारनय प्रधान सिद्ध-भक्ति के स्वरूप का कथन है ।

जो पुराण पुरुष समस्त कर्म-क्षय के उपाय के हेतुभूत कारण परमात्मा की अभेद-अनुपचार रत्नत्रय परिणति से सम्यक् रूप से आराधना करके सिद्ध हुए उनके केवलज्ञानादि शुद्ध गुणों के भेद को जानकर निर्वाण की परम्परा हेतुभूत ऐसी परम-भक्ति जो आसन्नभव्य जीव करता है, उस मुमुक्षु को व्यवहारनय से निर्वाण-भक्ति है ।

(( (कलश--दोहा)
सिद्धवधूधव सिद्धगण नाशक कर्मसमूह  ।
मुक्तिनिलयवासी गुणी वंदन करूँ सदीव ॥२२१॥))
जिन्होंने कर्म-समूह को खिरा दिया है, जो सिद्धि-वधू के (मुक्ति रूपी स्त्री के) पति हैं, जिन्होंने अष्ट गुणरूप ऐश्वर्य को संप्राप्त किया है तथा जो कल्याण के धाम हैं, उन सिद्धों को मैं नित्य वंदन करता हूँ ।
(( (कलश--दोहा)
सिद्धभक्ति व्यवहार है जिनमत के अनुसार  ।
नियतभक्ति है रतनत्रय भविजन तारणहार ॥२२२॥))
इसप्रकार (सिद्ध भगवन्तों की भक्ति को) व्यवहारनय से निर्वाण भक्ति जिनवरों ने कहा है; निश्चय-निर्वाणभक्ति रत्नत्रय-भक्ति को कहा है ।
(( (कलश--दोहा)
सब दोषों से दूर जो शुद्धगुणों का धाम  ।
आत्मध्यानफल सिद्धपद सूरि कहें सुखधाम ॥२२३॥))
आचार्यों ने सिद्धत्व को निःशेष (समस्त) दोष से दूर,केवलज्ञानादि शुद्ध गुणों का धाम और शुद्धोपयोग का फल कहा है ।
(( (कलश--हरिगीत)
शिववधूसुखखान केवलसंपदा सम्पन्न जो  ।
पापाटवी पावक गुणों की खान हैं जो सिद्धगण ॥
भवक्लेश सागर पार अर लोकाग्रवासी सभी को  ।
वंदन करूँ मैं नित्य पाऊँ परमपावन आचरण ॥२२४॥))
जो लोकाग्रमें वास करते हैं, जो भवभव के क्लेशरूपी समुद्र के पार को प्राप्त हुए हैं, जो निर्वाण वधू के पुष्ट स्तन के आलिंगन से उत्पन्न सौख्य की खान हैं तथा जो शुद्धात्मा की भावना से उत्पन्न कैवल्य सम्पदा के (मोक्ष-सम्पदा के) महा गुणोंवाले हैं, उन पापाटवी-पावक (पापरूपी वन को जलाने में अग्नि समान) सिद्धों को मैं प्रतिदिन नमन करता हूँ ।
(( (कलश--हरिगीत)
ज्ञेयोदधि के पार को जो प्राप्त हैं वे सुख उदधि  ।
शिववधूमुखकमलरवि स्वाधीनसुख के जलनिधि ॥
आठ कर्मों के विनाशक आठगुणमय गुणगुरु  ।
लोकाग्रवासी सिद्धगण की शरण में मैं नित रहूँ ॥२२५॥))
जो तीन लोक के अग्रभाग में निवास करते हैं, जो गुण में बड़े हैं, जो ज्ञेयरूपी महासागर के पार को प्राप्त हुए हैं, जो मुक्ति-लक्ष्मी रूपी स्त्री के मुख-कमल के सूर्य हैं, जो स्वाधीन सुख के सागर हैं, जिन्होंने अष्ट गुणों को सिद्ध (प्राप्त) किया है, जो भव का नाश करनेवाले हैं तथा जिन्होंने आठ कर्मों के समूह को नष्ट किया है, उन पापाटवीपावक (पापरूपी अटवी को जलाने में अग्नि समान) नित्य (अविनाशी) सिद्ध भगवन्तों की मैं निरन्तर शरण ग्रहण करता हूँ ।
(( (कलश--हरिगीत)
सुसिद्धिरूपी रम्यरमणी के मधुर रमणीय मुख  ।
कमल के मकरंद के अलि वे सभी जो सिद्धगण ॥
नरसुरगणों की भक्ति के जो योग्य शिवमय श्रेष्ठ हैं  ।
मैं उन सभी को परमभक्ति भाव से करता नमन ॥२२६॥))
जो मनुष्यों के तथा देवों के समूह की परोक्ष भक्ति के योग्य हैं,जो सदा शिवमय हैं, जो श्रेष्ठ हैं तथा जो प्रसिद्ध हैं, वे सिद्ध भगवन्त सुसिद्धिरूपी रमणी के रमणीय मुख-कमल के महा <sup>*</sup>मकरन्द के भ्रमर हैं (अनुपम मुक्ति-सुख का निरन्तर अनुभव करते हैं) ।

<span class=shortFont><sup>*</sup>मकरन्द = फूल का पराग, फूल का रस, फूल का केसर ।</span>