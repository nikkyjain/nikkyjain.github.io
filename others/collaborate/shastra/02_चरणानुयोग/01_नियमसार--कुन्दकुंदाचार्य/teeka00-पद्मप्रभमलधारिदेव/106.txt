यह, निश्चय-प्रत्याख्यान अधिकार के उपसंहार का कथन है ।

श्रीमद् अर्हंत के मुखारविंद से निकले हुए परमागम के अर्थ का विचार करने में समर्थ, ऐसा जो परम संयमी अनादि बन्धनरूप सम्बन्धवाले अशुद्ध अन्तःतत्त्व और कर्म-पुद्गल का भेद भेदाभ्यास के बल से करता है, वह परम संयमी निश्चय-प्रत्याख्यान तथा व्यवहार प्रत्याख्यान को स्वीकृत (अंगीकृत) करता है ।

(( (कलश--रोला)
भाविकाल के भावों से तो मैं निवृत्त हूँ  ।
इसप्रकार के भावों को तुम नित प्रति भावो ॥
निज स्वरूप जो सुख निधान उसको हे भाई!
यदि छूटना कर्मफलों से प्रतिदिन भावो ॥१४३॥))
'जो भावि-काल के भव-भावों (संसारभावों) से निवृत्त है वह मैं हूँ' इसप्रकार मुनिश्वर को मल से मुक्त होने के लिये परिपूर्ण सौख्य के निधानभूत निर्मल निज स्वरूप को प्रतिदिन भाना चाहिये ।

(( (कलश--रोला)
परमतत्त्व तो अरे भयंकर भव सागर की  ।
नौका है - यह बात कही है परमेश्वर ने ॥
इसीलिए तो मैं भाता हूँ परमतत्त्व को  ।
अरे निरन्तर अन्तरतम से भक्तिभाव से ॥१४४॥))
घोर संसार महार्णव की यह (परम तत्त्व) दैदीप्यमान नौका है, ऐसा जिनेन्द्रदेव ने कहा है; इसलिये मैं मोह को जीतकर निरन्तर परम तत्त्व को तत्त्वतः (पारमार्थिक रीति से) भाता हूँ ।

(( (कलश--रोला)
भ्रान्ति नाश से जिनकी मति चैतन्यतत्त्व में  ।
निष्ठित है वे संत निरंतर प्रत्याख्यान में ॥
अन्य मतों में जिनकी निष्ठा वे योगीजन  ।
भ्रमे घोर संसार नहीं वे प्रत्याख्यान में ॥१४५॥))
भ्रान्ति के नाश से जिसकी बुद्धि सहज-परमानन्दयुक्त चेतन में निष्ठित (लीन, एकाग्र) है ऐसे शुद्ध चारित्र मूर्ति को सतत प्रत्याख्यान है । परसमय (अन्य दर्शन) में जिनका स्थान है ऐसे अन्य योगियों को प्रत्याख्यान नहीं होता; उन संसारियों को पुनःपुनः घोर संसरण (परिभ्रमण) होता है ।

(( (कलश--रोला)
जो शाश्वत आनंद जगतजन में प्रसिद्ध है  ।
वह रहता है सदा अनूपम सिद्ध पुरुष में ॥
ऐसी थिति में जड़बुद्धि बुधजन क्यों रे रे  ।
कामबाण से घायल हो उसको ही चाहें ?॥१४६॥))
जो शाश्वत महा आनन्दानन्द जगत में प्रसिद्ध है, वह निर्मल गुणवाले सिद्धात्मा में अतिशयरूप से तथा नियतरूप से रहता है । (तो फिर,) अरे रे ! यह जड़बुद्धि विद्वान भी काम के तीक्ष्ण शस्त्रों से घायल होते हुए क्लेश पीड़ित होकर उसकी (काम की) इच्छा क्यों करते हैं ?

(( (कलश--रोला)
अघ वृक्षों की अटवी को वह्नि समान है  ।
ऐसा सत् चारित्र सदा है प्रत्यखान में ॥
इसीलिए हे भव्य स्वयं की बुद्धि को तू  ।
आत्मतत्त्व में लगा सहज सुख देने वाले ॥१४७॥))
जो दुष्ट पापरूपी वृक्षों की घनी अटवी को जलाने के लिये अग्निरूप है ऐसा प्रगट शुद्ध-शुद्ध सत्चारित्र संयमियों को प्रत्याख्यान से होता है; (इसलिये) हे भव्यशार्दूल ! (भव्योत्तम !) तू शीघ्र अपनी मति में तत्त्व को नित्य धारण कर, कि जो तत्त्व सहज-सुख का देनेवाला तथा मुनियों के चारित्र का मूल है ।

(( (कलश--रोला)
जो सुस्थित है धीमानों के हृदय कमल में  ।
अर जिसने मोहान्धकार का नाश किया है ॥
सहजतत्त्व निज के प्रकाश से ज्योतित होकर  ।
अरे प्रकाशन मात्र और जयवंत सदा है ॥१४८॥))
तत्त्व में निष्णात बुद्धिवाले जीव के हृदयकमलरूप अभ्यंतर में जो सुस्थित है, वह सहज तत्त्व जयवन्त है । उस सहज तेज ने मोहान्धकार का नाश किया है और वह (सहज तेज) निज-रस के विस्तार से प्रकाशित ज्ञान के प्रकाशनमात्र है ।

(( (कलश--रोला)
सकल दोष से दूर अखण्डित शाश्वत है जो  ।
भवसागर में डूबों को नौका समान है ॥
संकटरूपी दावानल को जल समान जो  ।
भक्तिभाव से नमस्कार उस सहजतत्त्व को ॥१४९॥))
और, जो (सहज तत्त्व) अखण्डित है, शाश्वत है, सकल-दोष से दूर है, उत्कृष्ट है, भवसागर में डूबे हुए जीव-समूह को नौका समान है तथा प्रबल संकटों के समूहरूपी दावानल को (शांत करने के लिये) जल समान है, उस सहज तत्त्व को मैं प्रमोद से सतत नमस्कार करता हूँ ।

(( (कलश--रोला)
जिनमुख से है विदित और थित है स्वरूप में  ।
रत्नदीप सा जगमगात है मुनिमन घट में ॥
मोहकर्म विजयी मुनिवर से नमन योग्य है  ।
उस सुखमंदिर सहजतत्त्व को मेरा वंदन ॥१५०॥))
जो जिनप्रभु के मुखारविंद से विदित (प्रसिद्ध) है, जो स्वरूप में स्थित है, जो मुनीश्वरों के मनोगृह के भीतर सुन्दर रत्नदीप की भाँति प्रकाशित है, जो इस लोक में दर्शनमोहादि पर विजय प्राप्त किये हुए योगियों से नमस्कार करने योग्य है तथा जो सुख का मन्दिर है, उस सहज तत्त्व को मैं सदा अत्यन्त नमस्कार करता हूँ ।

(( (कलश--रोला)
पुण्य-पाप को नाश काम को खिरा दिया है  ।
महल ज्ञान का अरे काम ना शेष रहा है ॥
पुष्ट गुणों का धाम मोह रजनी का नाशक  ।
तत्त्ववेदिजन नमें उसी को हम भी नमते ॥१५१॥))
जिसने पाप की राशि को नष्ट किया है, जिसने पुण्यकर्म के समूह को हना है, जिसने मदन (काम) आदि को झाड़ दिया है, जो प्रबल ज्ञान का महल है, जिसको तत्त्ववेत्ता प्रणाम करते हैं, जो प्रकरण के नाशस्वरूप है (जिसे कोई कार्य करना शेष नहीं है, कृतकृत्य), जो पुष्ट गुणों का धाम है तथा जिसने मोह-रात्रि का नाश किया है, उसे (उस सहज तत्त्व को) हम नमस्कार करते हैं ।

इसप्रकार, सुकविजनरूपी कमलों के लिये जो सूर्य समान हैं और पाँच इन्द्रियों के विस्तार रहित देहमात्र जिन्हें परिग्रह था ऐसे श्री पद्मप्रभमलधारिदेव द्वारा रचित नियमसार की तात्पर्यवृत्ति नामक टीका में (श्रीमद्भगवत्कुन्दकुन्दाचार्यदेवप्रणीत श्री नियमसार परमागम की निर्ग्रन्थ मुनिराज श्री पद्मप्रभमलधारिदेव विरचित तात्पर्यवृत्ति नाम की टीका में) निश्चय-प्रत्याख्यान अधिकार नाम का छठवाँ श्रुतस्कन्ध समाप्त हुआ ।