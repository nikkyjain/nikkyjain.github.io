यह, मोक्षमार्ग और उसके फल के स्वरूप-निरूपण की सूचना (-उन दोनों के स्वरूप के निरूपण की प्रस्तावना) है । 'सम्यग्दर्शनज्ञानचारित्राणि मोक्षमार्गः' ऐसा (शास्त्र का) वचन होने से, मार्ग तो शुद्ध-रत्नत्रय है और मार्गफल मुक्तिरूपी स्त्री के विशाल भाल-प्रदेश में शोभा-अलङ्काररूप तिलकपना है (अर्थात् मार्गफल मुक्तिरूपी स्त्री को वरण करना है) । इस प्रकार वास्तव में (मार्ग और मार्गफल ऐसा) दो प्रकार का, चतुर्थ ज्ञानधारी ( -मनःपर्ययज्ञान के धारण करनेवाले) पूर्वाचार्यों ने परमवीतराग सर्वज्ञ के शासन में कथन किया है । निज परमात्मतत्त्व के सम्यक्श्रद्धान-ज्ञान-अनुष्ठानरूप शुद्धरत्नत्रयात्मक मार्ग परम निरपेक्ष होने से मोक्ष का उपाय है और उस शुद्ध-रत्नत्रय का फल स्वात्मोपलब्धि (-निज शुद्ध आत्माकी प्राप्ति) है ॥२॥
(( (कलश-रोला) 
कभी कामिनी रति सुख में यह रत रहता है ।
कभी संपती की रक्षा में उलझा रहता ॥
किन्तु जो पण्डितजन जिनपथ पा जाते हैं ।
हो जाते वे मुक्त आतमा में रत होकर ॥९॥))
मनुष्य कभी कामिनी के प्रति रति से उत्पन्न होनेवाले सुख कीओर गति करता है और फिर कभी धनरक्षा की बुद्धि करता है । जो पण्डित कभी जिनवर के मार्ग को प्राप्त करके निज आत्मा में रत हो जाते हैं, वे वास्तव में इस मुक्ति को प्राप्त होते हैं ॥९॥