यहाँ आदाननिक्षेपण समिति का स्वरूप कहा है ।

यह, अपहृत-संयमियों को संयम-ज्ञानादिक के उपकरण लेते-रखते समय उत्पन्न होनेवाली समिति का प्रकार कहा है । उपेक्षा-संयमियों को पुस्तक, कमण्डल आदि नहीं होते; वे परम-जिनमुनि एकान्त (सर्वथा) निस्पृह होते हैं इसीलिये वे बाह्य उपकरण-रहित होते हैं । अभ्यंतर उपकरणभूत, निज परमतत्त्व को प्रकाशित करने में चतुर ऐसा जो निरुपाधि स्वरूप सहज ज्ञान, उसके अतिरिक्त अन्य कुछ उन्हें उपादेय नहीं है । अपहृत-संयमधरों को परमागम के अर्थ का पुनः पुनः प्रत्यभिज्ञान होने में कारणभूत ऐसी पुस्तक वह ज्ञान का उपकरण है; शौच का उपकरण काय विशुद्धि के हेतुभूत कमण्डल है; संयम का उपकरण हेतु पींछी है । इन उपकरणों को लेते-रखते समय उत्पन्न होने वाली प्रयत्न परिणामरूप विशुद्धि ही आदान-निक्षेपण-समिति है ऐसा (शास्त्र में) कहा है ।

(( (कलश--हरिगीत)
उत्तम परमजिन मुनि के सुखशांति अर मैत्री सहित  ।
आदाननिक्षेपण समिति सब समितियों में शोभती ॥
हे भव्यजन! तुम सदा ही इस समिति को धारण करो  ।
जिससे तुम्हें भी प्राप्त हो प्रियतम परम श्री कामिनी ॥८७॥))
उत्तम परमजिन मुनियों की यह समिति समितियों में शोभती है । उसके संग में क्षांति और मैत्री होते हैं (इस समिति-युक्त मुनि को धीरज / सहनशीलता / क्षमा और मैत्रीभाव होते हैं ) । हे भव्य ! तू भी मन-कमल में सदा वह समिति धारण कर, कि जिससे तू परमश्री रूपी कामिनी का प्रिय कान्त होगा (मुक्तिलक्ष्मी का वरण करेगा) ।