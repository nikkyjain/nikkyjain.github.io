यह, पुद्गल-द्रव्य के भेदों का कथन है ।

प्रथम तो पुद्गल-द्रव्य के दो भेद हैं : स्वभाव-पुद्गल और विभाव-पुद्गल । उनमें, परमाणु वह स्वभाव-पुद्गल है और स्कन्ध वह विभाव-पुद्गल है । स्वभाव-पुद्गल कार्य-परमाणु और कारण-परमाणु ऐसे दो प्रकार से है । स्कन्धों के छह प्रकार हैं : (१) पृथ्वी, (२) जल, (३) छाया, (४) (चक्षु के अतिरिक्त) चार इन्द्रियों के विषयभूत स्कन्ध, (५) कर्म-योग्य स्कन्ध और (६) कर्म के अयोग्य स्कन्ध - ऐसे छह भेद हैं । स्कन्धों के भेद अब कहे जानेवाले सूत्रों में (अगली चार गाथाओं में) विस्तार से कहे जायेंगे । 

(( (कलश--हरिगीत)
गलन से परमाणु पुद्गल खंध पूरणभाव से  ।
अर लोकयात्रा नहीं संभव बिना पुद्गल द्रव्य के ॥३७॥))
(पुद्गलपदार्थ) गलन द्वारा (अर्थात् भिन्न हो जाने से) 'परमाणु' कहलाता है और पूरण द्वारा (अर्थात् संयुक्त होने से) 'स्कन्ध' नाम को प्राप्त होता है । इस पदार्थ के बिना लोक-यात्रा नहीं हो सकती ।