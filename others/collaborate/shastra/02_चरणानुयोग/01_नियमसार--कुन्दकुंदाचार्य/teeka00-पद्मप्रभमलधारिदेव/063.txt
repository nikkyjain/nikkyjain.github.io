यहाँ एषणा-समिति का स्वरूप कहा है । वह इसप्रकार - 

मन, वचन और काया में से प्रत्येक को कृत, कारित और अनुमोदना सहित गिनने पर उनके नौ भेद होते हैं; उनसे संयुक्त अन्न नव कोटिरूप से विशुद्ध नहीं है ऐसा (शास्त्र में) कहा है; अतिप्रशस्त अर्थात् मनोहर (अन्न); हरितकायमय सूक्ष्म प्राणियों के संचार को अगोचर वह प्रासुक (अन्न) - ऐसा (शास्त्र में) कहा है । <sup>*</sup>प्रतिग्रह, उच्च स्थान, पादप्रक्षालन, अर्चन, प्रणाम, योगशुद्धि (मन-वचन-काया की शुद्धि) और भिक्षा-शुद्धि - इस नव-विध पुण्य से (नवधा भक्ति से) आदर करके, श्रद्धा, शक्ति, अलुब्धता, भक्ति, ज्ञान, दया और क्षमा - इन (दाता के) सात गुणों सहित शुद्ध योग्य-आचारवाले उपासक द्वारा दिया गया (नव कोटिरूप से शुद्ध, प्रशस्त और प्रासुक) भोजन जो परम तपोधन लेते हैं, उन्हें एषणा-समिति होती है । ऐसा व्यवहार-समिति का क्रम है ।
अब निश्चय से ऐसा है कि - जीव को परमार्थ से अशन नहीं है; छह प्रकार का अशन व्यवहार से संसारियों को ही होता है । इसीप्रकार श्री <sup>❃</sup>समयसार में (?) कहा है कि :- 

नोकर्म - आहार, कर्म - आहार, लेप - आहार, कवल - आहार, ओज - आहार और मन - आहार -- इसप्रकार आहार क्रमशः छह प्रकार का जानना । अशुद्ध जीवों के विभाव-धर्म सम्बन्ध में व्यवहारनय का यह (अवतरण की गई गाथा में) उदाहरण है ।
अब (श्री प्रवचनसारकी २२७वीं गाथा द्वारा) निश्चय का उदाहरण कहा जाता है । वह इसप्रकार :- 
जिसका आत्मा एषणा-रहित है (अर्थात् जो अनशनस्वभावी आत्मा को जानने के कारण स्वभाव से आहार की इच्छा रहित है ) उसे वह भी तप है; (और) उसे प्राप्त करनेके लिये (अनशन-स्वभावी आत्मा को परिपूर्णरूप से प्राप्त करने के लिये) प्रयत्न करनेवाले ऐसे जो श्रमण उन्हें अन्य (स्वरूप से भिन्न ऐसी) भिक्षा एषणा बिना (एषणा-दोष रहित) होती है; इसलिये वे श्रमण अनाहारी हैं ।

इसीप्रकार (आचार्यवर) श्री गुणभद्रस्वामी ने (आत्मानुशासन में २२५वें श्लोक द्वारा) कहा है कि :- 
(( (कलश--हरिगीत)
जो सभी के प्रति दया समता समाधि के भाव से  ।
नित्य पाले यम-नियम अर शान्त अन्तर बाह्य से ॥
शास्त्र के अनुसार हित-मित असन निद्रा नाश से  ।
वे मुनीजन ही जला देते क्लेश के जंजाल को ॥२०॥))
जिसने अध्यात्म के सार का निश्चय किया है, जो अत्यन्त यम-नियम सहित है, जिसका आत्मा बाहर से और भीतर से शान्त हुआ है, जिसे समाधि परिणमित हुई है, जिसे सर्व जीवों के प्रति अनुकम्पा है, जो विहित (शास्त्राज्ञा के अनुसार) हित - मित भोजन करनेवाला है, जिसने निद्रा का नाश किया है, वह (मुनि) क्लेश-जाल को समूल जला देता है ।

और - 
(( (कलश--हरिगीत)
भक्त के हस्ताग्र से परिशुद्ध भोजन प्राप्त कर  ।
परिपूर्ण ज्ञान प्रकाशमय निज आत्मा का ध्यान धर ॥
इसतरह तप तप तपस्वी निरन्तर निज में मगन  ।
मुक्तिरूपी अंगना को प्राप्त करते संतजन ॥८६॥))
भक्त के हस्ताग्र से (हाथ की उँगलियों से) दिया गया भोजन लेकर, पूर्ण ज्ञान-प्रकाशवाले आत्मा का ध्यान करके, इसप्रकार सत् तप को (सम्यक् तप को) तपकर, वह सत् तपस्वी (सच्चा तपस्वी) देदीप्यमान मुक्तिवारांगना को (मुक्तिरूपी स्त्री को) प्राप्त करता है ।

*प्रतिग्रह = 'आहारजल शुद्ध है; तिष्ठ, तिष्ठ, तिष्ठ, (ठहरिये ठहरिये, ठहरिये)' ऐसा कहकर आहार-ग्रहण की प्रार्थना करना; कृपा करने के लिये प्रार्थना; आदर-सन्मान । (इसप्रकार प्रतिग्रह किया जाने पर, यदि मुनि कृपा करके ठहर जायें तो दाता के सात गुणों से युक्त श्रावक उन्हें अपने घर में ले जाकर, उच्च-आसन पर विराजमान करके, पाँव धोकर, पूजन करता है और प्रणाम करता है । फिर मन-वचन-काया की शुद्धि-पूर्वक शुद्ध भिक्षा देता है ।)

*यहाँ उद्धृत की गई गाथा समयसार में नहीं है, परन्तु प्रवचनसार में (प्रथम अधिकार की २०वीँ गाथा की तात्पर्यवृत्ति-टीका में) अवतरणरूप है ।