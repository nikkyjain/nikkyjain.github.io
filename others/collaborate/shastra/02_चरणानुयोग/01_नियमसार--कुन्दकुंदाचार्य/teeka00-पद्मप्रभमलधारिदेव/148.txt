यहाँ (इस गाथा में) शुद्धोपयोग सम्मुख जीव को शिक्षा कही है ।
यहाँ (इस लोक में) व्यवहारनय से भी, समता, स्तुति, वन्दना, प्रत्याख्यान आदि छहआवश्यक से रहित श्रमण चारित्र परिभ्रष्ट (चारित्र से सर्वथा भ्रष्ट) है; शुद्धनिश्चय से, परम-अध्यात्मभाषा से जिसे निर्विकल्प - समाधिस्वरूप कहा जाता है ऐसी परम आवश्यक क्रिया से रहित श्रमण निश्चय चारित्रभ्रष्ट है; ऐसा अर्थ है । (इसलिये) स्ववश परमजिनयोगीश्वर के निश्चय - आवश्यक का जो क्रम पहले कहा गया है उस क्रम से (उस विधि से), स्वात्माश्रित ऐसे निश्चय - धर्मध्यान तथा निश्चय - शुक्लध्यान स्वरूप से, परम मुनि सदा आवश्यक करो ।
(( (कलश--दोहा)
आवश्यक प्रतिदिन करो अघ नाशक शिव मूल  ।
वचन अगोचर सुख मिले जीवन में भरपूर ॥२५६॥))
आत्मा को अवश्य मात्र सहज - परम - आवश्यक एक को ही, कि जो अघसमूह (शुभ-अशुभ) का नाशक है और मुक्ति का मूल (कारण) है उसी को, अतिशयरूप से करना चाहिये । (ऐसा करने से) सदा निज रस के फैलाव से पूर्ण भरा होने के कारण पवित्र और पुराण (सनातन) ऐसा वह आत्मा वाणी से दूर (वचन - अगोचर) ऐसे किसी सहज शाश्वत सुख को प्राप्त करता है ।
(( (कलश--दोहा)
निज आतम का चिन्तवन स्ववश साधु के होय  ।
इस आवश्यक करम से उनको शिवसुख होय ॥२५७॥))
स्ववश मुनीन्द्र को उत्तम स्वात्मचिंतन (निजात्मानुभवन) होता है; और यह (निजात्मानुभवनरूप) आवश्यक कर्म (उसे) मुक्ति-सौख्य का कारण होता है ।