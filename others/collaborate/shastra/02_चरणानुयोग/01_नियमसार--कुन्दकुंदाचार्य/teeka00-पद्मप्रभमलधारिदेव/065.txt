यह, मुनियों को काय-मलादि-त्याग के स्थान की शुद्धि का कथन है ।

शुद्ध-निश्चय से जीव को देह का अभाव होने से अन्न-ग्रहणरूप परिणति नहीं है । व्यवहार से (जीव को) देह है; इसलिये उसी को देह होने से आहार-ग्रहण है; आहार-ग्रहण के कारण मल-मूत्रादिक संभवित हैं ही । इसीलिये संयमियों को मल-मूत्रादिक के उत्सर्ग (त्याग) का स्थान जन्तु-रहित तथा पर के उपरोध रहित होता है । उस स्थान पर शरीर-धर्म करके फिर जो परम-संयमी उस स्थान से उत्तर-दिशा में कुछ डग जाकर उत्तर मुख खड़े रहकर, काय-कर्मों का (शरीर की क्रियाओं का), संसार के कारणभूत हों ऐसे परिणाम का तथा संसार के निमित्तभूत मन का उत्सर्ग करके, निज-आत्मा को अव्यग्र (एकाग्र) होकर ध्याता है अथवा पुनः पुनः कलेवर की (शरीर की) भी अशुचिता सर्व ओर से भाता है, उसे वास्तव में प्रतिष्ठापन समिति होती है । दूसरे स्वच्छन्द-वृत्तिवाले यति नामधारियों को कोई समिति नहीं होती । 

(( (कलश--हरिगीत)
आत्मचिंतन में परायण और जिनमत में कुशल  ।
उन यतिवरों को यह समिति है मूल शिव साम्राज्य की ॥
कामबाणों से विंधे हैं हृदय जिनके अरे उन  ।
मुनिवरों के यह समिति तो हमें दिखती ही नहीं ॥८८॥))
जिनमत में कुशल और स्वात्म-चिन्तन में परायण ऐसे यतिओं को यह समिति मुक्ति साम्राज्य का मूल है । कामदेव के तीक्ष्ण अस्त्र-समूह से भिदे हुए हृदयवाले मुनिगणों को वह (समिति) गोचर होती ही नहीं ।

(( (कलश--रोला)
दीक्षाकांतासखी परमप्रिय मुक्तिरमा को  ।
भवतपनाशक चन्द्रप्रभसम श्रेष्ठ समिति जो ॥
उसे जानकर हे मुनि तुम जिनमत प्रतिपादित  ।
तप से होनेवाले फल को प्राप्त करोगे ॥८९॥))
हे मुनि ! समितियों में श्रेष्ठ इस समिति को, कि जो मुक्तिरूपी स्त्री को प्यारी है, जो भव-भव के भयरूपी अंधकार को नष्ट करने के लिये पूर्ण-चन्द्र की प्रभा समान है तथा तेरी सत्-दीक्षारूपी कान्ता की (सच्ची दीक्षारूपी प्रिय स्त्री की) सखी है उसे, अब प्रमोद से जानकर, जिनमत कथित तप से सिद्ध होनेवाले ऐसे किसी (अनुपम) ध्रुव फल को तू प्राप्त करेगा ।

(( (कलश--दोहा)
समिति सहित मुनिवरों को उत्तम फल अविलम्ब  ।
केवल सौख्य सुधामयी अकथित और अचिन्त्य ॥९०॥))
समिति की संगति द्वारा वास्तव में मुनि मन-वाणी को भी अगोचर (मन से अचिन्त्य और वाणी से अकथ्य) ऐसा कोई केवल सुखामृतमय उत्तम फल शीघ्र प्राप्त करता है ।