यहाँ (इस गाथा में), निज-आत्मा जिसका आश्रय है, ऐसा निश्चय धर्मध्यान ही सर्व भावों का अभाव करने में समर्थ है ऐसा कहा है ।

समस्त पर-द्रव्यों के परित्यागरूप लक्षण से लक्षित अखण्ड-नित्यनिरावरण-सहज परमपारिणामिकभाव की भावना से औदयिक, औपशमिक, क्षायिक तथा क्षायोपशमिक इन चार भावांतरों का परिहार करने में अति-आसन्नभव्य जीव समर्थ है, इसीलिये उस जीव को पापाटवी-पावक (पापरूपी अटवी को जलानेवाली अग्नि) कहा है; ऐसा होने से पाँच महाव्रत, पाँच समिति, तीन गुप्ति, प्रत्याख्यान, प्रायश्चित्त, आलोचना आदि सब ध्यान ही है (परमपारिणामिक भाव की भावनारूप जो ध्यान वही महाव्रत-प्रायश्चित्तादि सब कुछ है )
(( (कलश--रोला)
परमकला युत शुद्ध एक आनन्दमूर्ति है  ।
तमनाशक जो नित्यज्योति आद्यन्त शून्य है ॥
उस आतम को जो भविजन अविचल मनवाला  ।
ध्यावे तो वह शीघ्र मोक्ष पदवी को पाता ॥१९०॥))
जिसने नित्य ज्योति द्वारा तिमिरपुंज का नाश किया है, जो आदि-अंत रहित है, जो परम कला सहित है तथा जो आनन्दमूर्ति है, ऐसे एक शुद्ध आत्मा को जो जीव शुद्ध आत्मा में अविचल मनवाला होकर निरन्तर ध्याता है, सो यह आचारराशि जीव शीघ्र जीवन्मुक्त होता है ।