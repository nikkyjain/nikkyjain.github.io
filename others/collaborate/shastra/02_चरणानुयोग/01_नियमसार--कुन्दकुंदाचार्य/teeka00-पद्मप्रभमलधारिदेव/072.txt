सिद्धि के परम्परा हेतुभूत ऐसे भगवन्त सिद्ध-परमेष्ठियों का स्वरूप यहाँ कहा है ।

<ul><li>निरवशेषरूप से अन्तर्मुखाकार, ध्यान-ध्येय के विकल्प रहित निश्चय - परम-शुक्लध्यान के बल से जिन्होंने आठ-कर्म के बन्ध को नष्ट किया है ऐसे; <li>क्षायिक सम्यक्त्वादि अष्ट गुणों की पुष्टि से तुष्ट; <li>विशिष्ट गुणों के आधार होने से तत्त्व के तीन स्वरूपों में परम; <li>तीन लोक के शिखर से आगे गति हेतु का अभाव होने से लोक के अग्र में स्थित; <li>व्यवहार से अभूतपूर्व पर्याय में से च्युत होने का अभाव होने के कारण नित्य; </ul>ऐसे, वे भगवन्त सिद्ध-परमेष्ठी होते हैं । 

(( (कलश--दोहा)
निश्चय से निज में रहें नित्य सिद्ध भगवान  ।
तीन लोक चूडामणी यह व्यवहार बखान ॥१०१॥))
व्यवहारनय से ज्ञानपुंज ऐसे वे सिद्ध-भगवान त्रिभुवन शिखर की शिखा के (चैतन्य-घनरूप) ठोस चूड़ामणि हैं; निश्चय से वे देव सहज परम-चैतन्य-चिन्तामणि-स्वरूप नित्य-शुद्ध निज रूप में ही वास करते हैं ।

(( (कलश--वीर)
देहमुक्त लोकाग्र शिखर पर रहे नित्य अन्तर्यामी  ।
अष्ट कर्म तो नष्ट किये पर मुक्ति सुन्दरी के स्वामी ॥
सर्व दोष से मुक्त हुए पर सर्वसिद्धि के हैं दातार  ।
सर्वसिद्धि की प्राप्ति हेतु मैं करूँ वन्दना बारंबार ॥१०२॥))
जो सर्व-दोषों को नष्ट करके देह-मुक्त होकर त्रिभुवन-शिखर पर स्थित हैं, जो निरुपम विशद (निर्मल) ज्ञान-दर्शन-शक्ति से युक्त हैं, जिन्होंने आठ कर्मों की प्रकृति के समुदाय को नष्ट किया है, जो नित्य-शुद्ध हैं, जो अनन्त हैं, अव्याबाध हैं, तीन-लोक में प्रधान हैं और मुक्ति-सुन्दरी के स्वामी हैं, उन सर्व सिद्धों को सिद्धि की प्राप्ति के हेतु मैं नमन करता हूँ ।

(( (कलश--दोहा)
जो स्वरूप में थिर रहे शुद्ध अष्ट गुणवान  ।
नष्ट किये विधि अष्ट जिन नमों सिद्ध भगवान ॥१०३॥))
जो निज स्वरूप में स्थित हैं, जो शुद्ध हैं; जिन्होंने आठ-गुणरूपी सम्पदा प्राप्त की है और जिन्होंने आठ-कर्मों का समूह नष्ट किया है, उन सिद्धों को मैं पुनः-पुनः वन्दन करता हूँ ।