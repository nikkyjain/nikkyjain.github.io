यह, व्यवहारकाल के स्वरूप का और उसके विविध भेदों का कथन है ।

एक आकाश-प्रदेश में जो परमाणु स्थित हो उसे दूसरा परमाणु मन्दगति से लाँघे उतना काल वह समयरूप व्यवहारकाल है । ऐसे असंख्य समयों का निमिष होता है, अथवा आँख मिंचे उतना काल वह निमेष है । आठ निमेष की काष्ठा होती है । सोलह काष्ठा की कला, बत्तीस कला की घड़ी, साँठ घड़ी का अहोरात्र, तीस अहोरात्र का मास, दो मास की ऋतु, तीन ऋतु का अयन और दो अयन का वर्ष होता है । ऐसे आवलि आदि व्यवहार-काल का क्रम है । इसप्रकार व्यवहार-काल समय और आवलि के भेद से दो प्रकार का है अथवा अतीत, अनागत और वर्तमान के भेद से तीन प्रकार का है । 
यह (निम्नोक्तानुसार), अतीत काल का विस्तार कहा जाता है : अतीत सिद्धों को सिद्ध-पर्याय के प्रादुर्भाव (प्रगट, उत्पन्न होना) समय से पूर्व बीता हुआ जो आवलि आदि व्यवहार-काल वह, उन्हें संसार-दशा में जितने संस्थान बीत गये उनके जितना (सिद्ध-भगवान को अनन्त शरीर बीत गये हैं; उन शरीरों की अपेक्षा संख्यातगुनी आवलियाँ बीत गई हैं । इसलिये अतीत शरीर भी अनन्त हैं और अतीत काल भी अनन्त है । अतीत शरीरों की अपेक्षा अतीत आवलियाँ संख्यातगुनी होने पर भी दोनों अनन्त होने से दोनों को अनन्तपने की अपेक्षा से समान कहा है) होने से अनन्त है । (अनागत सिद्धों को मुक्ति होने तक का) अनागत काल भी अनागत सिद्धों के जो मुक्ति-पर्यन्त अनागत शरीर उनके बराबर है । ऐसा (इस गाथा का) अर्थ है ।

इसीप्रकार (श्रीमद्भगवत्कुन्दकुन्दाचार्यदेव प्रणीत) श्री पञ्चास्तिकाय समय में (२४वीं गाथा द्वारा) कहा है कि :-
((समय-निमिष-कला-घड़ी दिनरात-मास-ऋतु-अयन ।
वर्षादि का व्यवहार जो वह पराश्रित जिनवर कहा ॥पं.का.२४॥))
समय, निमिष, काष्ठा, कला, घड़ी, दिनरात, मास, ऋतु, अयन और वर्ष - इसप्रकार पराश्रित काल (जिसमें 'पर' की अपेक्षा आती है ऐसा व्यवहारकाल) है ।

और 
(( (कलश--दोहा)
समय निमिष काष्ठा कला घड़ी आदि के भेद ।
इनसे उपजे काल यह रंच नहीं सन्देह ॥
पर इससे क्या लाभ है शुद्ध निरंजन एक ।
अनुपम अद्भुत आतमा में ही रहूँ हमेश ॥47॥))
समय, निमिष, काष्ठा, कला, घड़ी, दिन-रात आदि भेदों से यह काल (व्यवहारकाल) उत्पन्न होता है; परन्तु शुद्ध एक निज निरुपम तत्त्व को छोड़कर, उस काल से मुझे कुछ फल नहीं है ।