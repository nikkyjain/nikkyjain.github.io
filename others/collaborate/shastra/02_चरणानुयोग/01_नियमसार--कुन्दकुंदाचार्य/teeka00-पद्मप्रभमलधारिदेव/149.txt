यहाँ, आवश्यक कर्म के अभाव में तपोधन बहिरात्मा होता है, ऐसा कहा है ।
अभेद - अनुपचार - रत्नत्रयात्मक <sup>*</sup>स्वात्मानुष्ठान में नियत परमावश्यक - कर्म से निरंतर संयुक्त ऐसा जो 'स्ववश' नाम का परम श्रमण वह सर्वोत्कृष्ट अंतरात्मा है; यह महात्मा सोलह कषायों के अभाव द्वारा क्षीणमोह पदवी को प्राप्त करके स्थित है । असंयत सम्यग्दृष्टि जघन्य अन्तरात्मा है । इन दो के मध्य में स्थित सर्व मध्यम अन्तरात्मा हैं । निश्चय और व्यवहार इन दो नयों से प्रणीत जो परम आवश्यक क्रिया उससे जो रहित हो वह बहिरात्मा है ।
श्री मार्गप्रकाश में भी (दो श्लोकों द्वारा) कहा है कि :-
(( (कलश--रोला)
परमातम से भिन्न सभी जिय बहिरातम अर  ।
अन्तर आतमरूप कहे हैं दो प्रकार के ॥
देह और आतम में धारे अहंबुद्धि जो  ।
वे बहिरातम जीव कहे हैं जिन आगम में ॥५५॥))
अन्यसमय (परमात्मा के अतिरिक्त जीव) बहिरात्माऔर अन्तरात्मा ऐसे दो प्रकार के हैं; उनमें बहिरात्मा देह-इन्द्रिय आदि में आत्मबुद्धिवाला होता है ।
(( (कलश--रोला)
अन्तरात्मा उत्तम मध्यम जघन कहे हैं  ।
क्षीणमोह जिय उत्तम अन्तर आतम ही है ॥
अविरत सम्यग्दृष्टि जीव सब जघन कहे हैं  ।
इन दोनों के बीच सभी मध्यम ही जानो ॥५६॥))
अंतरात्मा के जघन्य, मध्यम और उत्कृष्ट ऐसे (तीन) भेद हैं; अविरत सम्यग्दृष्टि वह प्रथम (जघन्य) अंतरात्मा है, क्षीणमोह वह अन्तिम (उत्कृष्ट) अंतरात्मा है और उन दो के मध्य में स्थित वह मध्यम अंतरात्मा है ।

और 
(( (कलश--रोला)
योगी सदा परम आवश्यक कर्म युक्त हो  ।
भव सुख दुख अटवी से सदा दूर रहता है ॥
इसीलिए वह आत्मनिष्ठ अन्तर आतम है  ।
स्वात्मतत्त्व से भ्रष्ट आतमा बहिरातम है ॥२५८॥))
योगी सदा सहज परम आवश्यक कर्म से युक्त रहता हुआ संसार-जनित प्रबल सुख-दुःखरूपी अटवी से दूरवर्ती होता है इसलिये वह योगी अत्यन्त आत्मनिष्ठ अंतरात्मा है; जो स्वात्मा से भ्रष्ट हो वह बहिःतत्त्वनिष्ठ (बाह्य तत्त्व में लीन) बहिरात्मा है ।

<span class=shortFont><span>*</span>स्वात्मानुष्ठान = निज आत्मा का आचरण । (परम आवश्यक कर्म अभेद-अनुपचार-रत्नत्रय स्वरूप स्वात्माचरण में नियम से विद्यमान है अर्थात् वह स्वात्माचरण ही परम आवश्यक कर्म है ।)</span>