यह, पुद्गल-द्रव्य के कथन का उपसंहार है ।

शुद्ध-निश्चयनय से स्वभाव-शुद्ध-पर्यायात्मक परमाणु को ही 'पुद्गल-द्रव्य' ऐसा नाम होता है । अन्य ऐसे व्यवहारनय से विभाव-पर्यायात्मक स्कन्ध-पुद्गलों को पुद्गलपना उपचार द्वारा सिद्ध होता है ।

(( (कलश--हरिगीत)
जिनवर-कथित सन्मार्ग से तत्त्वार्थ को पहिचान कर  ।
पररूप चेतन-अचेतन को पूर्णत: परित्याग कर ॥
हे भव्यजन! नित ही भजो तुम निर्विकल्प समाधि में  ।
निजरूप ज्ञानानन्दमय चित्चमत्कारी आत्म को ॥४३॥))
इसप्रकार जिनपति के मार्ग द्वारा तत्त्वार्थ-समूह को जानकर 'पर', ऐसे समस्त चेतन और अचेतन, को त्यागो; अन्तरंग में निर्विकल्प समाधि में पर-विरहित (पर से रहित) चित्चमत्कारमात्र परम-तत्त्व को भजो ।

(( (कलश--हरिगीत)
पुद्गल अचेतन जीव चेतन भाव अपरमभाव में  ।
निष्पन्न योगीजनों को ये भाव होते ही नहीं ॥४४॥))
पुद्गल अचेतन है और जीव चेतन है ऐसी जो कल्पना वह भी प्राथमिकों को (प्रथम भूमिकावालों को) होती है, निष्पन्न योगियों को नहीं होती (अर्थात् जिनका योग परिपक्व हुआ है उनको नहीं होती) ।

(( (कलश--हरिगीत)
जड़ देह में न द्वेष चेतन तत्त्व में भी राग ना  ।
शुद्धात्मसेवी यतिवरों की अवस्था निर्मोह हो ॥४५॥))
इस अचेतन पुद्गलकाय में द्वेष-भाव नहीं होता या सचेतन परमात्म-तत्त्व में रागभाव नहीं होता; ऐसी शुद्ध दशा यतियों की होती है ।