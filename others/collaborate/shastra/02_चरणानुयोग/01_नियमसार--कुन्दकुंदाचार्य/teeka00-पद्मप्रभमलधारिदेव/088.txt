त्रिगुप्तिगुप्तपना (मन-वचन-काय गुप्ति द्वारा गुप्तपना) जिसका लक्षण है ऐसे परमतपोधन को निश्चयचारित्र होने का यह कथन है ।

परम तपश्चरणरूपी सरोवर के कमलसमूह के लिये प्रचंड सूर्य समान ऐसे जो अति-आसन्न भव्य मुनीश्वर बाह्य प्रपंचरूप अगुप्तिभाव छोड़कर, त्रिगुप्तिगुप्त - निर्विकल्प - परमसमाधिलक्षण से लक्षित अति-अपूर्व आत्मा को ध्याते हैं, वे मुनीश्वर प्रतिक्रमणमय परमसंयमी होने से ही निश्चयप्रतिक्रमण स्वरूप हैं ।

(( ( हरिगीत )
सद्ज्ञानमय शुद्धात्मा पर है न कोई आवरण  ।
त्रिगुप्तिधारी मुनिवरों का परम निर्मल आचरण ॥
मन-वचन-तन की विकृति को छोड़कर हे भव्यजन !
शुद्धात्मा की भावना से परम गुप्ती को भजो ॥११८॥))
मन-वचन-काय की विकृति को सदा छोड़कर, भव्य मुनि सम्यग्ज्ञान के पुंजमयी इस सहज परम गुप्ति को शुद्धात्मा की भावना सहित उत्कृष्टरूप से भजो । त्रिगुप्तिमय ऐसे उस मुनि का वह चारित्र निर्मल है ।