यहाँ, शुद्ध निश्चय धर्मध्यानस्वरूप प्रतिक्रमणादि ही करने योग्य हैं, ऐसा कहा है ।

सहज वैराग्यरूपी महल के शिखर के शिखामणि, पर-द्रव्य से पराङ्मुख और स्व-द्रव्य में निष्णात बुद्धिवाले, पाँच इन्द्रियों के फैलाव रहित देहमात्र परिग्रह के धारी, परमागमरूपी <sup>१</sup>मकरन्द झरते मुख-कमल से शोभायमान हे मुनिशार्दूल ! (परमागमरूपी मकरन्द झरते मुखवाले हे पद्मप्रभ मुनिशार्दूल !) संहनन और शक्ति का <sup>२</sup>प्रादुर्भाव हो तो मुक्ति-सुन्दरी के प्रथम दर्शन की भेंटस्वरूप निश्चय-प्रतिक्रमण, निश्चय-प्रायश्चित्त, निश्चय-प्रत्याख्यान आदि शुद्ध-निश्चय क्रियाएँ ही कर्तव्य है । यदि इस दग्धकालरूप (हीनकालरूप) अकाल में तू शक्तिहीन हो तो तुझे केवल निज परमात्म-तत्त्व का श्रद्धान ही कर्तव्य है ।
(( (कलश--हरिगीत)
पापमय कलिकाल में जिननाथ के भी मार्ग में  ।
मुक्ति होती है नहीं निजध्यान संभव न लगे ॥
तो साधकों को सतत आतमज्ञान करना चाहिए  ।
निज त्रिकाली आत्म का श्रद्धान करना चाहिए ॥२६४॥))
असार संसार में, पाप से भरपूर कलिकाल का विलास होने पर, इस निर्दोष जिननाथ के मार्ग में मुक्ति नहीं है । इसलिये इस काल में अध्यात्म-ध्यान कैसे हो सकता है ? इसलिये निर्मल बुद्धिवाले भवभय का नाश करनेवाली ऐसी इस निजात्म श्रद्धा को
अंगीकृत करते हैं ।

<span class=shortFont><sup>१</sup> - मकरन्द = पुष्प-रस, पुष्प-पराग ।
<sup>२</sup> - प्रादुर्भाव = उत्पन्न होना वह; प्राकटय; उत्पत्ति ।</span>