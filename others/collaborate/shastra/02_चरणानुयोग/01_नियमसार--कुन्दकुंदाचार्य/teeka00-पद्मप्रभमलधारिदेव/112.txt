यह, भावशुद्धि नामक परम-आलोचना के स्वरूप के प्रतिपादन द्वारा शुद्ध-निश्चय-आलोचना अधिकार के उपसंहार का कथन है ।

तीव्र चारित्रमोह के उदय के कारण पुरुषवेद नामक नोकषाय का विलास वह मद है । यहाँ 'मद' शब्द का अर्थ 'मदन' अर्थात् काम-परिणाम है । <ol><li>चतुर वचन-रचनावाले <sup></sup>वैदर्भकवित्व के कारण, आदेय नामकर्म का उदय होने पर समस्त जनों द्वारा पूजनीयता से, <li>माता-पिता सम्बन्धी कुल-जाति की विशुद्धि से, <li>प्रधान ब्रह्मचर्य-व्रत द्वारा उपार्जित लक्षकोटि सुभट समान निरुपम बल से, <li>दानादि शुभ कर्म द्वारा उपार्जित सम्पत्ति की वृद्धि के विलास से, <li>बुद्धि, तप, विक्रिया, औषध, रस, बल और अक्षीण -- इन सात ऋद्धियों से, अथवा <li>सुन्दर कामिनियों के लोचन को आनन्द प्राप्त करानेवाले शरीर-लावण्यरस के विस्तार से होनेवाला जो आत्म - अहङ्कार (आत्मा का अहंकार भाव) वह 'मान' है । गुप्त पाप से माया होती है । योग्य स्थान पर धनव्यय का अभाव वह लोभ है; निश्चय से समस्त परिग्रह का परित्याग जिसका लक्षण (स्वरूप) है ऐसे निरंजन निज-परमात्मतत्त्व के परिग्रह से अन्य परमाणुमात्र द्रव्य का स्वीकार वह लोभ है । </ol>इन चारों भावों से परिमुक्त (रहित) शुद्धभाव वही भावशुद्धि है ऐसा भव्य जीवों को लोकालोकदर्शी, परमवीतराग सुखामृत के पान से परितृप्त अर्हंत भगवन्तों ने कहा है ।

(( (कलश--हरिगीत)
जिनवर कथित आलोचना के भेद सब पहिचान कर  ।
भव्य के श्रद्धेय ज्ञायकभाव को भी जानकर ॥
जो भव्य छोड़े सर्वत: परभाव को पर जानकर  ।
हो वही वल्लभ परमश्री का परमपद को प्राप्त कर ॥१७१॥))
जो भव्य लोक (भव्यजन-समूह) जिनपति के मार्ग में कहे हुए समस्त आलोचना के भेद-जाल को देखकर तथा निज-स्वरूप को जानकर सर्व-ओर से
परभाव को छोड़ता है, वह परमश्रीरूपी कामिनी का वल्लभ होता है (अर्थात् मुक्ति-सुन्दरी का पति होता है) ।
(( (कलश--रोला)
संयमधारी सन्तों को फल मुक्तिमार्ग का  ।
जो देती है और स्वयं के आत्मतत्त्व में ॥
नियत आचरण के अनुरूप आचरणवाली  ।
वह आलोचन मेरे मन को कामधेनु हो ॥१७२॥))
संयमियों को सदा मोक्षमार्ग का फल देनेवाली तथा शुद्ध-आत्मतत्त्व में नियत (रत) आचरण के अनुरूप ऐसी जो निरंतर शुद्धनयात्मक आलोचना वह मुझे संयमी को वास्तव में कामधेनुरूप हो ।
(( (कलश--रोला)
तीन लोक के ज्ञायक निर्विकल्प तत्त्व को  ।
जो मुमुक्षुजन जान उसी की सिद्धि के लिए  ।  ।
शुद्ध शील आचरे रमे निज आतम में नित  ।
सिद्धि प्राप्त कर मुक्तिवधु के स्वामी होते ॥१७३॥))
मुमुक्षु जीव तीन लोक को जाननेवाले निर्विकल्प शुद्ध तत्त्व को भलीभाँति जानकर उसकी सिद्धि के हेतु शुद्ध शील का (चारित्र का) आचरण करके,
सिद्धिरूपी स्त्री का स्वामी होता है (सिद्धिको प्राप्त करता है) ।
(( (कलश--रोला)
आत्मतत्त्व में मग्न मुनिजनों के मन में जो  ।
वह विशुद्ध निर्बाध ज्ञानदीपक निज आतम ॥
मुनिमनतम का नाशक नौका भवसागर की  ।
साधुजनों से वंद्य तत्त्व को वंदन करता ॥१७४॥))
तत्त्व में मग्न ऐसे जिनमुनि के हृदय-कमल की केसर में जो आनन्द-सहित विराजमान है, जो बाधा-रहित है, जो विशुद्ध है, जो कामदेव के बाणों की गहन (दुर्भेद्य) सेना को जला देने के लिये दावानल समान है और जिसने शुद्धज्ञानरूप दीपक द्वारा मुनियों के मनोगृह के घोर अंधकार का नाश किया है, उसे, साधुओं द्वारा वंद्य तथा जन्मार्णव को लाँघ जाने में नौकारूप उस शुद्ध तत्त्व को, मैं वंदन करता हूँ ।
(( (कलश--रोला)
बुद्धिमान होने पर भी क्या कोई तपस्वी  ।
ऐसा कह सकता कि करो तुम नये पाप को ॥
अरे खेद आश्चर्य शुद्ध आतम को जाने  ।
फिर भी ऐसा कहे समझ के बाहर है यह ॥१७५॥))
हम पूछते हैं कि जो समग्र बुद्धिमान होने पर भी दूसरे को 'यह नवीन पाप कर' ऐसा उपदेश देते हैं, वे क्या वास्तव में तपस्वी हैं ? अहो ! खेद है कि वे हृदय में विलसित शुद्धज्ञानरूप और सर्वोत्तम पिंडरूप इस पद को जानकर पुनः भी सरागता को प्राप्त होते हैं !
(( (कलश--रोला)
सब तत्त्वों में सहज तत्त्व निज आतम ही है  ।
सदा अनाकुल सतत् सुलभ निज आतम ही है ॥
परमकला संपन्न प्रगट घर समता का जो  ।
निज महिमारत आत्मतत्त्व जयवंत सदा है ॥१७६॥))
तत्त्वों में वह सहज तत्त्व जयवन्त है, कि जो सदा अनाकुल है, निरन्तर सुलभ है, प्रकाशमान है, सम्यग्दृष्टियों को समता का घर है, परम-कला सहित विकसित निज गुणों से प्रफुल्लित (खिला हुआ) है, जिसकी सहज अवस्था स्फुटित (प्रकटित) है और निरन्तर निज महिमा में लीन है ।
(( (कलश--रोला)
सात तत्त्व में प्रमुख सहज संपूर्ण विमल है  ।
निरावरण शिव विशद नित्य अत्यंत अमल है ॥
उसे नमन जो अति दूर मुनि-मन-वचनों से  ।
परपंचों से विलग आत्म आनन्द मगन है ॥१७७॥))
सात तत्त्वों में सहज परम तत्त्व निर्मल है, सकल-विमल (सर्वथा-विमल) ज्ञान का आवास है, निरावरण है, शिव (कल्याणमय) है, स्पष्ट है, नित्य है, बाह्य प्रपंच से पराङ्मुख है और मुनि को भी मन से तथा वाणी से अति दूर है; उसे हम नमन करते हैं ।
(( (कलश--रोला)
अरे शान्तरसरूपी अमृत के सागर को  ।
नित्य उल्लसित करने को तुम पूर्णचन्द हो ॥
मोहतिमिर के नाशक दिनकर भी तो तुम हो  ।
हे जिन निज में लीन सदा जयवंत जगत में ॥१७८॥))
जो (जिन) शान्त रसरूपी अमृत के समुद्र को (उछालने के लिये) प्रतिदिन उदयमान सुन्दर चन्द्र समान है और जिसने अतुल ज्ञानरूपी सूर्य की किरणों से मोह-तिमिर के समूह का नाश किया है, वह जिन जयवन्त है ।
(( (कलश--रोला)
वे जिनेन्द्र जयवन्त परमपद में स्थित जो  ।
जिनने जरा जनम-मरण को जीत लिया है ॥
अरे पापतम के नाशक ने राग-द्वेष का  ।
निर्मूलन कर पूर्ण मूल से हनन किया है ॥१७९॥))
जिसने जन्म-जरा-मृत्यु के समूह को जीत लिया है, जिसने दारुण राग के समूह का हनन कर दिया है, जो पापरूपी महा अंधकार के समूह के लिये सूर्य समान है तथा जो परमात्मपद में स्थित है, वह जयवन्त है ।

इसप्रकार, सुकविजनरूपी कमलों के लिये जो सूर्य समान हैं और पाँच इन्द्रियों के विस्तार रहित देहमात्र जिन्हें परिग्रह था ऐसे श्री पद्मप्रभमलधारिदेव द्वारा रचित नियमसार की तात्पर्यवृत्ति नामक टीका में (श्रीमद्भगवत्कुन्दकुन्दाचार्यदेव प्रणीत श्री नियमसार परमागम की निर्ग्रन्थ मुनिराज श्री पद्मप्रभमलधारिदेवविरचित तात्पर्यवृत्ति नाम की टीका में) परम-आलोचना अधिकार नाम का सातवाँ श्रुतस्कन्ध समाप्त हुआ ।