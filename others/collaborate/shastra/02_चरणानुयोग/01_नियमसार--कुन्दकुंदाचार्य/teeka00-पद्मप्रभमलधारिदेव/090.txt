यह, आसन्न-भव्य और अनासन्न-भव्य जीव के पूर्वापर (पहले के और बाद के) परिणामों के स्वरूप का कथन है ।

मिथ्यात्व, अव्रत, कषाय और योगरूप परिणाम सामान्य प्रत्यय (आस्रव) हैं;उनके तेरह भेद हैं, कारण कि 'मिच्छादिट्ठीआदी जाव सजोगिस्स चरमंतं' ऐसा (शास्त्र का) वचन है; मिथ्यादृष्टि गुणस्थान से लेकर सयोगी गुणस्थान के अन्तिम समय तक प्रत्यय होते हैं - ऐसा अर्थ है ।
निरंजन निज परमात्म तत्त्व के श्रद्धान रहित अनासन्न-भव्य जीव ने वास्तव में सामान्य प्रत्ययों को पहले सुचिर काल भाया है; जिसने परम नैष्कर्म्यरूप चारित्र प्राप्त नहीं किया है ऐसे उस स्वरूप-शून्य बहिरात्म-जीव ने सम्यग्दर्शन, सम्यग्ज्ञान और सम्यक्-चारित्र को नहीं भाया है । इस मिथ्यादृष्टि जीव से विपरीत गुण-समुदायवाला अति-आसन्न भव्य-जीव होता है । इस (अति-निकट भव्य) जीव को सम्यग्ज्ञान की भावना किसप्रकार से होती है ऐसा प्रश्न किया जाये तो (आचार्यवर) श्री गुणभद्रस्वामी ने (आत्मानुशासन में २३८वें श्लोक द्वारा) कहा है कि :-
(( (कलश--दोहा )
पहले कभी न भायी जो भवावर्त्त के माँहि  ।
भवाभाव के लिए अब मैं भाता हूँ ताहि ॥३०॥))
भवावर्त में पहले न भायी हुई भावनाएँ (अब) मैं भाता हूँ । वे भावनाएँ (पहले) न भायी होने से मैं भव के अभाव के लिये उन्हें भाता हूँ (कारण कि भव का अभाव तो भव-भ्रमण के कारणभूत भावनाओं से विरुद्ध प्रकार की, पहले न भायी हुई ऐसी अपूर्व भावनाओं से ही होता है ) ।

और -
(( (कलश--हरिगीत)
संसार सागर में मगन इस आत्मघाती जीव ने  ।
रे मात्र कहने को धर्म की वार्ता भव-भव सुनी ॥
धारण किया चारित्र किन्तु खेद है इस जीव ने  ।
ज्ञायकस्वभावी आत्मा की बात भी न कभी सुनी ॥१२१॥))
जो मोक्ष का कुछ कथनमात्र (कहने मात्र) कारण है उसे भी (व्यवहार-रत्नत्रय को भी) भवसागर में डूबे हुए जीव ने पहले भव-भव में (अनेक भवों में) सुना है और आचरा (आचरण में लिया) है; परन्तु अरे रे ! खेद है कि जो सर्वदा एक ज्ञान है उसे (जो सदा एक ज्ञान-स्वरूप ही है ऐसे परमात्म-तत्त्व को) जीव ने सुना-आचरा नहीं है, नहीं है ।