यहाँ (इस गाथा में), संसारावस्था में और मुक्ति में जीव निःसहाय है ऐसा कहा है ।

नित्य मरण में (प्रतिसमय होनेवाले आयुकर्म के निषेकों के क्षय में) और उस भव सम्बन्धी मरण में, (अन्य किसी की) सहायता के बिना व्यवहार से (जीव) अकेला ही मरता है; तथा सादि-सांत मूर्तिक विजातीय विभाव व्यंजन पर्यायरूप नर-नारकादि पर्यायों की उत्पत्ति में, आसन्न-अनुपचरित-असद्भूत-व्यवहारनय के कथन से (जीव अकेला ही) स्वयमेव जन्मता है । सर्व बन्धुजनों से रक्षण किया जाने पर भी, महाबल पराक्रमवाले जीव का अकेले का ही, अनिच्छित होने पर भी, स्वयमेव मरण होता है; (जीव) अकेला ही परम गुरु के प्रसाद से प्राप्त स्वात्माश्रित निश्चय शुक्लध्यान के बल से निज-आत्मा को ध्याकर रज-रहित होता हुआ शीघ्र निर्वाण प्राप्त करता है ।

इसीप्रकार (अन्यत्र श्लोक द्वारा) कहा है कि :-
(( (कलश--दोहा)
स्वयं करे भोगे स्वयं यह आतम जग माँहि  ।
स्वयं रुले संसार में स्वयं मुक्त हो जाँहि ॥))
आत्मा स्वयं कर्म करता है, स्वयं उसका फल भोगता है, स्वयं संसार में भ्रमता है तथा स्वयं संसार से मुक्त होता है ।

और श्री सोमदेवपंडितदेव ने (यशस्तिलकचंपू काव्य में दूसरे अधिकार में एकत्वानुप्रेक्षा का वर्णन करते हुए ११९वें श्लोक द्वारा) कहा है कि :- 
(( (कलश--वीर)
जनम-मरण के सुख-दुख तूने स्वयं अकेले भोगे हैं  ।
मात-पिता सुत-सुता बन्धुजन कोई साथ न देते हैं ॥
यह सब टोली धूर्तजनों की अपने-अपने स्वारथ से  ।
लगी हुई है साथ तुम्हारे पर न कोई तुम्हारे हैं ॥४१॥))
स्वयं किये हुए कर्म के फलानुबन्ध को स्वयं भोगने के लिये तू अकेला जन्म में तथा मृत्यु में प्रवेश करता है, अन्य कोई (स्त्री पुत्र मित्रादिक) सुख-दुःख के प्रकारों में बिलकुल सहायभूत नहीं होता; अपनी आजीविका के लिये (मात्र अपने स्वार्थ के लिये स्त्री-पुत्र-मित्रादिक) ठगों की टोली तुझे मिली है ।
और 
(( (कलश--वीर)
जीव अकेला कर्म घनेरे उनने इसको घेरा है  ।
तीव्र मोहवश इसने निज से अपना मुखड़ा फेरा है ॥
जनम-मरण के दु:ख अनंते इसने अबतक प्राप्त किये  ।
गुरु प्रसाद से तत्त्व प्राप्त कर निज में किया वसेरा है ॥१३७॥))
जीव अकेला प्रबल दुष्कृत से जन्म और मृत्यु को प्राप्त करता है; जीव अकेला सदा तीव्र-मोह के कारण स्वसुख से विमुख होता हुआ कर्म-द्वंद्व जनित फलमय (शुभ और अशुभ कर्म के फलरूप) सुन्दर सुख और दुःख को बारम्बार भोगता है; जीव अकेला गुरु द्वारा किसी ऐसे एक तत्त्व को (अवर्णनीय परम चैतन्य तत्त्व को) प्राप्त करके उसमें स्थित रहता है ।