अब समस्त कर्म के प्रलय के हेतुभूत शुद्धोपयोग का अधिकार कहा जाता है ।
यहाँ, ज्ञानी को स्व-पर स्वरूप का प्रकाशकपना कथंचित् कहा है ।
'पराश्रितो व्यवहारः (व्यवहार पराश्रित है )' ऐसा (शास्त्र का) वचन होने से, व्यवहारनय से वे भगवान परमेश्वर परमभट्टारक आत्मगुणों का घात करनेवाले घातिकर्मों के नाश द्वारा प्राप्त सकल-विमल केवलज्ञान और केवलदर्शन द्वारा त्रिलोकवर्ती तथा त्रिकालवर्ती सचराचर द्रव्यगुणपर्यायों को एक समय में जानते हैं और देखते हैं । शुद्धनिश्चय से परमेश्वर महादेवाधिदेव सर्वज्ञ वीतराग को, परद्रव्य के ग्राहकत्व, दर्शकत्व, ज्ञायकत्व आदि के विविध विकल्पों की सेना की उत्पत्ति मूलध्यान में अभावरूप होने से (?), वे भगवान त्रिकाल - निरुपाधि, निरवधि (अमर्यादित), नित्यशुद्ध ऐसे सहजज्ञान और सहजदर्शन द्वारा निज कारण परमात्मा को, स्वयं कार्य परमात्मा होने पर भी, जानते हैं और देखते हैं । किसप्रकार ? इस ज्ञान का धर्म तो, दीपक की भाँति, स्व-पर प्रकाशकपना है । घटादि की प्रमिति से प्रकाश - दीपक (कथंचित्) भिन्न होने पर भी स्वयं प्रकाश स्वरूप होने से स्व और पर को प्रकाशित करता है; आत्मा भी ज्योति-स्वरूप होने से व्यवहार से त्रिलोक और त्रिकालरूप पर को तथा स्वयं प्रकाश स्वरूप आत्मा को (स्वयं को) प्रकाशित करता है ।
पाखण्डियों पर विजय प्राप्त करने से जिन्होंने विशाल कीर्ति प्राप्त की है ऐसे महासेन पंडित देव ने भी (श्लोक द्वारा) कहा है कि :-
(( (कलश--हरिगीत)
वस्तु के सत्यार्थ निर्णयरूप सम्यग्ज्ञान है  ।
स्व-पर अर्थों का प्रकाशक वह प्रदीप समान है ॥
वह निर्णयात्मक ज्ञान प्रमिति से कथंचित् भिन्न है  ।
पर आतमा से ज्ञानगुण से तो अखण्ड अभिन्न है ॥५९॥))
वस्तु का यथार्थ निर्णय सो सम्यग्ज्ञान है । वह सम्यग्ज्ञान, दीपक की भाँति, स्व के और (पर) पदार्थों के निर्णयात्मक है तथा प्रमिति से (ज्ञप्ति से) कथंचित् भिन्न है ।
अब 'स्वाश्रितो निश्चय: (निश्चय स्वाश्रित है )' ऐसा (शास्त्र का) वचन होने से, (ज्ञान को) सतत <sup>१</sup>निरुपराग निरंजन स्वभाव में लीनता के कारण निश्चयपक्ष से भी स्व-पर प्रकाशकपना है ही ।
(वह इसप्रकार :) सहजज्ञान आत्मा से संज्ञा, लक्षण और प्रयोजन की अपेक्षा से भिन्न नाम तथा भिन्न लक्षण से (तथा भिन्न प्रयोजन से) जाना जाता है तथापि वस्तुवृत्ति से (अखण्ड वस्तु की अपेक्षा से) भिन्न नहीं है; इस कारण से यह (सहजज्ञान) आत्मगत (आत्मा में स्थित) दर्शन, सुख, चारित्र आदि को जानता है और स्वात्मा को, कारण-परमात्मा के स्वरूप को, भी जानता है । (सहजज्ञान स्वात्मा को तो स्वाश्रित निश्चयनय से जानता ही है और इस प्रकार स्वात्मा को जानने पर उसके समस्त गुण भी ज्ञात हो ही जाते हैं । अब सहजज्ञान ने जो यह जाना उसमें भेद-अपेक्षा से देखें तो सहजज्ञान के लिये ज्ञान ही स्व है और उसके अतिरिक्त अन्य सब - दर्शन, सुख आदि - पर है; इसलिये इस अपेक्षा से ऐसा सिद्ध हुआ कि निश्चयपक्ष से भी ज्ञान स्व को तथा पर को जानता है । )
इसीप्रकार (आचार्यदेव ) श्रीमद् अमृतचन्द्रसूरि ने (श्री समयसार की आत्मख्याति नामक टीका में १९२वें श्लोक द्वारा) कहा है कि :-
(( (कलश--रोला)
बंध-छेद से मुक्त हुआ यह शुद्ध आतमा,
निजरस से गंभीर धीर परिपूर्ण ज्ञानमय  ।
उदित हुआ है अपनी महिमा में हिमामय,
अचल अनाकुल अज अखंड यह ज्ञानदिवाकर ॥६०॥))
कर्मबन्ध के छेदन से अतुल अक्षय (अविनाशी) मोक्ष का अनुभव करता हुआ, नित्य उद्योतवाली (जिसका प्रकाश नित्य है ऐसी) सहज अवस्था जिसकी विकसित हो गई है ऐसा, एकान्त शुद्ध (कर्म का मैल न रहने से जो अत्यन्त शुद्ध हुआ है ऐसा), तथा एकाकार (एक ज्ञानमात्र आकाररुप परिणमित) निजरस की अतिशयता से जो अत्यन्त गम्भीर और धीर है ऐसा यह पूर्ण ज्ञान जगमगा उठा (सर्वथाशुद्ध आत्मद्रव्य जाज्वल्यमान प्रगट हुआ), अपनी अचल महिमा में लीन हुआ ।
और
(( (कलश--हरिगीत)
सौभाग्यशोभा कामपीड़ा शिवश्री के वदन की  ।
बढ़ावें जो केवली वे जानते सम्पूर्ण जग ॥
व्यवहार से परमार्थ से मलक्लेश विरहित केवली  ।
देवाधिदेव जिनेश केवल स्वात्मा को जानते ॥२७२॥))
व्यवहारनय से यह केवलज्ञानमूर्ति आत्मा निरन्तर विश्व को वास्तव में जानता है और मुक्तिलक्ष्मीरूपी कामिनी के कोमल मुख-कमल पर कामपीड़ा को तथा सौभाग्य चिह्नवाली शोभा को फैलाता है । निश्चयसे तो, जिन्होंने मल और क्लेश को नष्ट किया है ऐसे वे देवाधिदेव जिनेश निज स्वरूप को अत्यन्त जानते हैं ।
<span class=shortFont><sup>१</sup>यहाँ संस्कृत टीका में अशुद्धि मालूम होती है, इसलिये संस्कृत टीका में तथा उसके अनुवाद में शंका को सूचित करने के लिये प्रश्नवाचक चिह्न दिया है ।
<sup>२</sup>निरुपराग = उपराग रहित; निर्विकार ।</span>