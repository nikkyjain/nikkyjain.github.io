शुद्धद्रव्यार्थिक नय के अभिप्राय से संसारी जीवों में और मुक्त जीवों में अन्तर न होने का यह कथन है ।

जो कोई अति-आसन्न-भव्य जीव हुए, वे पहले संसारावस्था में संसार क्लेश से थके चित्तवाले होते हुए सहज वैराग्य परायण होने से द्रव्य-भाव लिंग को धारण करके परमगुरु के प्रसाद से प्राप्त किये हुए परमागम के अभ्यास द्वारा सिद्ध-क्षेत्र को प्राप्त करके अव्याबाध (बाधा-रहित) सकल-विमल (सर्वथा-निर्मल) केवलज्ञान-केवलदर्शन-केवलसुख-केवलवीर्य युक्त सिद्धात्मा हो गये - कि जो सिद्धात्मा कार्य समयसाररूप हैं, कार्यशुद्ध हैं । जैसे वे सिद्धात्मा हैं वैसे ही शुद्ध-निश्चयनय से भववाले (संसारी) जीव हैं । जिसकारण वे संसारी जीव सिद्धात्मा के समान हैं, उस कारण वे संसारी जीव जन्म-जरा-मरण से रहित और सम्यक्त्वादि आठ गुणों की पुष्टि से तुष्ट हैं (सम्यक्त्व, अनन्त ज्ञान, अनन्त दर्शन, अनन्त वीर्य, सूक्ष्मत्व, अवगाहन,अगुरुलघु तथा अव्याबाध इन आठ गुणों की समृद्धि से आनन्दमय हैं ) ।

(( (कलश--दोहा)
पहले से ही शुद्धता जिनमें पाई जाय ।
उन सुधिजन कुधिजनों में कुछ भी अंतर नाय ॥
किस नय से अन्तर करूँ उनमें समझ न आय ।
मैं पूँछूँ इस जगत से देवे कोई बताय ॥७१॥))
जिन सुबुद्धिओं को तथा कुबुद्धिओं को पहले से ही शुद्धता है,उनमें कुछ भी भेद मैं किस नय से जानूँ ?