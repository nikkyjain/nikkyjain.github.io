अब शुद्धभाव अधिकार कहा जाता है ।

यह, हेय और उपादेय तत्त्व के स्वरूप का कथन है ।

जीवादि सात तत्त्वों का समूह पर-द्रव्य होने के कारण वास्तव में उपादेय नहीं है । <ul><li>सहज वैराग्यरूपी महल के शिखर का जो शिखामणि है, <li>पर-द्रव्य से जो पराङ्मुख है, <li>पाँच इन्द्रियों के फैलाव रहित देहमात्र जिसे परिग्रह है, <li>जो परम जिनयोगीश्वर है, <li>स्व-द्रव्य में जिसकी तीक्ष्ण बुद्धि है </ul>- ऐसे आत्मा को 'आत्मा' वास्तव में [[उपादेय]] है । औदयिक आदि चार भावान्तरों को अगोचर होने से जो (कारण-परमात्मा) द्रव्य-कर्म, भाव-कर्म, और नो-कर्म रूप उपाधि से जनित विभाव-गुण-पर्यायों रहित है, तथा अनादि-अनन्त अमूर्त अतीन्द्रिय स्वभाववाला शुद्ध-सहज-परम-पारिणामिकभाव जिसका स्वभाव है, ऐसा कारण-परमात्मा वह वास्तव में 'आत्मा' है । अति - आसन्न भव्य जीवों को ऐसे निज परमात्मा के अतिरिक्त (अन्य) कुछ उपादेय नहीं है ।

(( (कलश--रोला)
सकलविलय से दूर पूर सुख सागर का जो  ।
क्लेशोदधि से पार शमित दुर्वारमार जो ॥
शुद्धज्ञान अवतार दुरित तरु का कुठार जो  ।
समयसार जयवंत तत्त्व का एक सार जो ॥५४॥))
सर्व तत्त्वों में जो एक सार है, जो समस्त नष्ट होने योग्य भावों से दूर है, जिसने दुर्वार काम को नष्ट किया है, जो पापरूप वृक्ष को छेदनेवाला कुठार है, जो शुद्ध-ज्ञान का अवतार है, जो सुख-सागर की बाढ़ है और जो क्लेशोदधि का किनारा है, वह समयसार (शुद्ध आत्मा) जयवन्त वर्तता है ॥