यहाँ (इस गाथा में) निश्चय चरणात्मक परमोपेक्षा-संयम के धारण करनेवाले को निश्चय प्रतिक्रमण का स्वरूप होता है ऐसा कहा है ।

नियम से परमोपेक्षा-संयमवाले को शुद्ध आत्मा की आराधना के अतिरिक्त सब अनाचार है; इसीलिये सर्व अनाचार छोड़कर सहज चिद्विलासलक्षण निरंजन निज परमात्मतत्त्व की भावनास्वरूप आचार में जो (परम तपोधन) सहज-वैराग्य-भावनारूप से परिणमित हुआ स्थिरभाव करता है, वह परम तपोधन ही प्रतिक्रमण स्वरूप कहलाता है, कारण कि वह परम समरसी भावनारूप से परिणमित हुआ सहज निश्चय-प्रतिक्रमणमय है । 

(( (कलश--रोला)
रे स्वयं से उत्पन्न परमानन्द के पीयूष से  ।
रे भरा है जो लबालब ज्ञायकस्वभावी आतमा ॥
उसे शम जल से नहाओ प्रशम भक्तिपूर्वक  ।
सोचो जरा क्या लाभ है इस व्यर्थ के आलाप से ॥११३॥))
आत्मा निज परमानन्दरूपी अद्वितीय अमृत से गाढ़ भरे हुए, स्फुरित - सहज - ज्ञानस्वरूप आत्मा को निर्भर (भरपूर) आनन्द-भक्तिपूर्वक निज शममय जल द्वारा स्नान कराओ; बहुत लौकिक आलापजालों से क्या प्रयोजन है ?

(( (कलश--रोला)
जन्म-मरण के जनक सर्व दोषों को तजकर  ।
अनुपम सहजानन्दज्ञानदर्शनवीरजमय ॥
आतम में थित होकर समताजल समूह से
कर कलिमलक्षय जीव जगत के साक्षी होते ॥११४॥))
जो आत्मा जन्म-मरण के करनेवाले, सर्व दोषों के प्रसंगवाले अनाचार को अत्यन्त छोड़कर, निरुपम सहज आनन्द-दर्शन-ज्ञान-वीर्यवाले आत्मा में आत्मा से स्थित होकर, बाह्य-आचार से मुक्त होता हुआ, शमरूपी समुद्र के जलबिन्दुओं के समूह से पवित्र होता है, ऐसा वह पवित्र पुराण (सनातन) आत्मा मलरूपी क्लेश का क्षय करके लोक का उत्कृष्ट साक्षी होता है ।