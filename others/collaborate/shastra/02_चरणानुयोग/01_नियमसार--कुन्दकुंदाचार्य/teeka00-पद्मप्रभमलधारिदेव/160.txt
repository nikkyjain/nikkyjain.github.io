यहाँ वास्तव में केवलज्ञान और केवलदर्शन का युगपद् वर्तना दृष्टान्त द्वारा कहा है ।
यहाँ दृष्टान्त पक्ष से किसी समय बादलों की बाधा न हो तब आकाश के मध्य में स्थित सूर्य के प्रकाश और ताप जिसप्रकार युगपद् वर्तते हैं, उसीप्रकार भगवान परमेश्वर तीर्थाधिनाथ को त्रिलोकवर्ती और त्रिकालवर्ती, स्थावर - जङ्गम द्रव्य-गुण-पर्यायात्मक ज्ञेयों में सकल-विमल (सर्वथा निर्मल) केवलज्ञान और केवलदर्शन युगपद् वर्तते हैं । और (विशेष इतना समझना कि), संसारियों को दर्शनपूर्वक ही ज्ञान होता है (प्रथम दर्शन और फिर ज्ञान होता है, युगपद् नहीं होते) ।
इसीप्रकार (श्रीमद्भगवत्कुन्दकुन्दाचार्यदेव प्रणीत) श्री प्रवचनसार में (६१वीं गाथा द्वारा) कहा है कि :
(( (कलश)
अर्थान्तगत है ज्ञान लोकालोक विस्तृत दृष्टि है  ।
हैं नष्ट सर्व अनिष्ट एवं इष्ट सब उपलब्ध हैं॥६१॥))
ज्ञान पदार्थों के पार को प्राप्त है और दर्शन लोकालोक में विस्तृत है; सर्व अनिष्ट नष्ट हुआ है और जो इष्ट है वह सब प्राप्त हुआ है ।
और दूसरा भी (श्री नेमिचन्द्रसिद्धान्तिदेव विरचित बृहद्द्रव्यसंग्रह में ४४वीं गाथा द्वारा) कहा है कि :
(( (कलश)
जिनवर कहें छद्मस्थ के हो ज्ञान दर्शनपूर्वक  ।
पर केवली के साथ हों दोनों सदा यह जानिये ॥६२॥))
छद्मस्थोंको दर्शनपूर्वक ज्ञान होता है (पहले दर्शन और फिर ज्ञान होता है), क्योंकि उनको दोनों उपयोग युगपद् नहीं होते; केवलीनाथ को वे दोनों युगपद् होते हैं ।

और
(( (कलश)
अज्ञानतम को सूर्यसम सम्पूर्ण जग के अधिपति  ।
हे शान्तिसागर वीतरागी अनूपम सर्वज्ञ जिन ॥
संताप और प्रकाश युगपत् सूर्य में हों जिसतरह  ।
केवली के ज्ञान-दर्शन साथ हों बस उसतरह ॥२७३॥))
जो धर्मतीर्थ के अधिनाथ (नायक) हैं, जो असदृश हैं (जिनके समान अन्य कोई नहीं है) और जो सकल लोक के एक नाथ हैं ऐसे इन सर्वज्ञ भगवान में निरन्तर सर्वतः ज्ञान और दर्शन युगपद् वर्तते हैं । जिसने समस्त तिमिर समूह का नाश किया है ऐसे इस तेजराशिरूप सूर्य में जिसप्रकार यह उष्णता और प्रकाश (युगपद्) वर्तते हैं और जगत के जीवों को नेत्र प्राप्त होते हैं (सूर्य के निमित्त से जीवों के नेत्र देखने लगते हैं), उसीप्रकार ज्ञान और दर्शन (युगपद्) होते हैं (उसीप्रकार सर्वज्ञ भगवान को ज्ञान और दर्शन एक साथ होते हैं और सर्वज्ञ भगवान के निमित्त से जगत के जीवों को ज्ञान प्रगट होता है ) ।

(( (कलश)
सद्बोधरूपी नाव से ज्यों भवोदधि को पारकर  ।
शीघ्रता से शिवपुरी में आप पहुँचे नाथवर ॥
मैं आ रहा हूँ उसी पथ से मुक्त होने के लिए  ।
अन्य कोई शरण जग में दिखाई देता नहीं ॥२७४॥))
(हे जिननाथ !) सद्ज्ञानरूपी नौका में आरोहण करके भवसागर को लाँघकर, तू शीघ्रता से शाश्वतपुरी में पहुँच गया । अब मैं जिननाथ के उस मार्ग से (जिस मार्ग से जिननाथ गये उसी मार्ग से) उसी शाश्वतपुरी में जाता हूँ; (क्योंकि) इसलोक में उत्तम पुरुषों को (उस मार्ग के अतिरिक्त) अन्य क्या शरण है ?

(( (कलश)
आप केवलभानु जिन इस जगत में जयवंत हैं  ।
समरसमयी निर्देह सुखदा शिवप्रिया के कंत हैं ॥
रे शिवप्रिया के मुखकमल पर कांति फैलाते सदा  ।
सुख नहीं दे निजप्रिया को है कौन ऐसा जगत में ॥२७५॥))
केवलज्ञानभानु (केवलज्ञानरूपी प्रकाश को धारण करनेवाले सूर्य) ऐसे वे एक जिनदेव ही जयवन्त हैं । वे जिनदेव समरसमय अनंग (अशरीरी,अतीन्द्रिय) सौख्य की देनेवाली ऐसी उस मुक्ति के मुखकमल पर वास्तव में किसी अवर्णनीय कान्ति को फैलाते हैं; (क्योंकि) कौन (अपनी) स्नेहपात्र प्रिया को निरन्तर सुखोत्पत्ति का कारण नहीं होता ?

(( (कलश--दोहा)
अरे भ्रमर की भांति तुम, शिवकामिनि लवलीन  ।
अद्वितीय आत्मीक सुख, पाया जिन अमलीन ॥२७६॥))
उन जिनेन्द्रदेव ने मुक्ति-कामिनी के मुख-कमल के प्रति भ्रमरलीला को धारण किया (वे उसमें भ्रमर की भाँति लीन हुए) और वास्तव में अद्वितीय अनंग (आत्मिक) सुख को प्राप्त किया ।