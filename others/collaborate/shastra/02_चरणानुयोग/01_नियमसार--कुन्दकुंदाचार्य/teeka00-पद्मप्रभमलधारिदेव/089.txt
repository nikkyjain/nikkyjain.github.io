यह, ध्यान के भेदों के स्वरूप का कथन है ।

<ol><li>स्वदेश के त्याग से, द्रव्य के नाश से, मित्रजन के विदेशगमन से, कमनीय (इष्ट,सुन्दर) कामिनी के वियोग से अथवा अनिष्ट के संयोग से उत्पन्न होनेवाला जो आर्तध्यान, तथा<li>चोर - जार - शत्रुजनों के बध - बन्धन सम्बन्धी महा द्वेष से उत्पन्न होनेवाला जो रौद्रध्यान, वे दोनों ध्यान स्वर्ग और मोक्ष के अपरिमित सुख से प्रतिपक्ष संसार-दुःख के मूल होने के कारण उन दोनों को निरवशेषरूप से (सर्वथा) छोड़कर, <li>स्वर्ग और मोक्ष के निःसीम (अपार) सुख का मूल ऐसा जो स्वात्माश्रित निश्चय - परम धर्म-ध्यान, तथा <li>ध्यान और ध्येय के विविध विकल्प रहित, अंतर्मुखाकार, सकल इन्द्रियों के समूहसे अतीत (समस्त इन्द्रियातीत) और निर्भेद परम कला सहित ऐसा जो निश्चय - शुक्लध्यान, उन्हें ध्याकर, जो भव्य पुंडरीक (भव्योत्तम) परमभाव की (पारिणामिक भाव की) भावनारूप से परिणमित हुआ है, वह निश्चय प्रतिक्रमण स्वरूप है - ऐसा परम जिनेन्द्र के मुखारविंद से निकले हुए द्रव्यश्रुत में कहा है ।</ol>चार ध्यानों में प्रथम दो ध्यान हेय हैं, तीसरा प्रथम तो उपादेय है और चौथा सर्वदा उपादेय है ।
इसीप्रकार (अन्यत्र श्लोक द्वारा) कहा है कि :-
जो ध्यान निष्क्रिय है, इन्द्रियातीत है, ध्यान ध्येय विवर्जित (अर्थात् ध्यान और ध्येय के विकल्पों से रहित) है और अन्तर्मुख है, उस ध्यान को योगी शुक्ल-ध्यान कहते हैं ।

(( (कलश--रोला)
अरे इन्द्रियों से अतीत अन्तर्मुख निष्क्रिय  ।
ध्यान-ध्येय के जल्पजाल से पार ध्यान जो  ।
अरे विकल्पातीत आतमा की अनुभूति  ।
ही है शुक्लध्यान योगिजन ऐसा कहते ॥
सदा प्रगट कल्याणरूप परमात्मतत्त्व में  ।
ध्यानावलि है कभी कहे न परमशुद्धनय ॥
ऐसा तो व्यवहारमार्ग में ही कहते हैं  ।
हे जिनवर यह तो सब अद्भुत इन्द्रजाल है ॥११९॥))
प्रगटरूप से सदाशिवमय (निरंतर कल्याणमय) ऐसे परमात्म-तत्त्व में ध्यानावली होना भी शुद्धनय नहीं कहता । 'वह है' (अर्थात् ध्यानावली आत्मा में है ) ऐसा (मात्र) व्यवहारमार्ग ने सतत कहा है । हे जिनेन्द्र ! ऐसा वह तत्त्व (नय द्वारा कहा हुआ वस्तुस्वरूप), अहो ! महा इन्द्रजाल है ।

(( (कलश--रोला )
ज्ञानतत्त्व का आभूषण परमात्मतत्त्व यह  ।
अरे विकल्पों के समूह से सदा मुक्त है ॥
नय समूहगत यह प्रपंच न आत्मतत्त्व में  ।
तब ध्यानावलि कैसे आई कहो जिनेश्वर ॥१२० ॥))
सम्यग्ज्ञान का आभूषण ऐसा यह परमात्म-तत्त्व समस्त विकल्प-समूहों से सर्वतः मुक्त (सर्व ओर से रहित) है । (इसप्रकार) सर्व नय समूह सम्बन्धी यह प्रपंच परमात्म-तत्त्व में नहीं है तो फिर वह ध्यानावली इसमें किस प्रकार उत्पन्न हुई (अर्थात् ध्यानावली इस परमात्म तत्त्व में कैसे हो सकती है ) सो कहो ।