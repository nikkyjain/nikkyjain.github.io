यह, परम निर्वाण के योग्य परमतत्त्व के स्वरूप का कथन है ।
(परमतत्त्व ) <sup>*</sup>अखण्ड - एकप्रदेशी - ज्ञानस्वरूप होने के कारण (उसे) स्पर्शन, रसन, घ्राण, चक्षु और श्रोत्र नाम की पाँच इन्द्रियों के व्यापार नहीं हैं तथा देव, मानव, तिर्यञ्च और अचेतनकृत उपसर्ग नहीं हैं; क्षायिक-ज्ञानमय और यथाख्यात-चारित्रमय होने के कारण (उसे) दर्शन-मोहनीय और चारित्र-मोहनीय ऐसे भेदवाला दो प्रकार का मोहनीय नहीं है; बाह्य-प्रपंच से विमुख होने के कारण (उसे) विस्मय नहीं है; नित्य - प्रकटित शुद्ध-ज्ञानस्वरूप होने के कारण (उसे) निद्रा नहीं है; असातावेदनीय कर्म को निर्मूल कर देने के कारण (उसे) क्षुधा और तृषा नहीं है । उस परम ब्रह्म में (परमात्म तत्त्व में) सदा ब्रह्म (निर्वाण) है ।
इसीप्रकार (श्रीयोगीन्द्रदेवकृत) अमृताशीति में (५८वें श्लोक द्वारा) कहा है कि :-
(( (कलश--रोला)
जनम जरा ज्वर मृत्यु भी है पास न जिसके  ।
गती-अगति भी नाहिं है उस परमतत्त्व को ॥
गुरुचरणों की सेवा से निर्मल चित्तवाले  ।
तन में रहकर भी अपने में पा लेते हैं ॥७३॥))
जहाँ (जिस तत्त्व में) ज्वर, जन्म और जरा की वेदना नहीं है, मृत्यु नहीं है, गति या आगति नहीं है, उस तत्त्व का अति निर्मल चित्तवाले पुरुष, शरीर में स्थित होने पर भी, गुण में बड़े ऐसे गुरु के चरण-कमल की सेवा के प्रसाद से अनुभव करते हैं ।
और
(( (कलश--रोला)
अनुपम गुण से शोभित निर्विकल्प आतम में  ।
अक्षविषमवर्तन तो किंचित्मात्र नहीं है ॥
भवकारक गुणमोह आदि भी जिसमें न हों  ।
उसमें निजगुणरूप एक निर्वाण सदा है ॥३००॥))
अनुपम गुणों से अलंकृत और निर्विकल्प ऐसे जिस ब्रह्म में (आत्मतत्त्व में) इन्द्रियों का अति विविध और विषम वर्तन किंचित् भी नहीं ही है, तथा संसार के मूलभूत अन्य (मोह - विस्मयादि) <sup>२</sup>संसारी गुणसमूह नहीं ही हैं, उस ब्रह्म में सदा निजसुखमय एक निर्वाण प्रकाशमान है ।

<span class=shortFont>
<sup>१</sup>खण्ड-रहित अभिन्न-प्रदेशी ज्ञान परम-तत्त्व का स्वरूप है इसलिये परम-तत्त्व को इन्द्रियाँ और उपसर्ग नहीं हैं ।
<sup>२</sup>मोह, विस्मय आदि दोष संसारियों के गुण हैं -- कि जो संसार के कारणभूत हैं ।</span>