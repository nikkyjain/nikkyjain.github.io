अब भक्ति अधिकार कहा जाता है ।

यह, रत्नत्रय के स्वरूप का कथन है ।
चतुर्गति संसार में परिभ्रमण के कारणभूत तीव्र मिथ्यात्वकर्म की प्रकृति से प्रतिपक्ष (विरुद्ध) निज परमात्म-तत्त्व के सम्यक् श्रद्धान - अवबोध - आचरण स्वरूप शुद्धरत्नत्रय -परिणामों का जो भजन वह भक्ति है; आराधना ऐसा उसका अर्थ है । एकादशपदी (ग्यारह प्रतिमा) श्रावकों में जघन्य छह हैं, मध्यम तीन हैं तथा उत्तम दो हैं । यह सब शुद्ध रत्नत्रय की भक्ति करते हैं । तथा भवभय भीरु, परम नैष्कर्म्य वृत्ति वाले (परम निष्कर्म परिणति वाले) परम तपोधन भी (शुद्ध) रत्नत्रय की भक्ति करते हैं । उन परम श्रावकों तथा परम तपोधनों को जिनवरों की कही हुई निर्वाण-भक्ति / अपुनर्भवरूपी स्त्री की सेवा वर्तती है ।
(( (कलश--हरिगीत)
संसारभयहर ज्ञानदर्शनचरण की जो संयमी  ।
श्रावक करें भव अंतकारक अतुल भक्ती निरंतर ॥
वे काम क्रोधादिक अखिल अघ मुक्त मानस भक्तगण  ।
ही लोक में जिनभक्त सहृदय और सच्चे भक्त हैं ॥२२०॥))
जो जीव भवभय के हरनेवाले इस सम्यक्त्व की, शुद्ध ज्ञान की और चारित्र की भवछेदक अतुल भक्ति निरन्तर करता है, वह कामक्रोधादि समस्त दुष्ट पाप-समूह से मुक्त चित्तवाला जीव, श्रावक हो अथवा संयमी हो, निरन्तर भक्त है, भक्त है ।