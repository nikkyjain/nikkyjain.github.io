यहाँ, व्यवहार प्रतिक्रमण की सफलता कही है (द्रव्य श्रुतात्मक प्रतिक्रमण सूत्र में वर्णित प्रतिक्रमण को सुनकर / जानकर, सकल संयम की भावना करना वही व्यवहार प्रतिक्रमण की सफलता / सार्थकता है ऐसा इस गाथा में कहा है ) ।

समस्त आगम के सारासार का विचार करने में सुन्दर चातुर्य तथा गुण-समूह के धारण करनेवाले निर्यापक आचार्यों ने जिसप्रकार द्रव्यश्रुतरूप प्रतिक्रमण नामक सूत्र में प्रतिक्रमण का अति विस्तार से वर्णन किया है, तदनुसार जानकर जिननीति को अनुल्लंघता हुआ जो सुन्दर चारित्रमूर्ति महामुनि सकल संयम की भावना करता है, उस महामुनि को, कि जो (महामुनि) बाह्य-प्रपंच से विमुख है, पंचेन्द्रिय के फैलाव रहित देहमात्र जिसे परिग्रह है और परमगुरु के चरणों के स्मरण में आसक्त जिसका चित्त है, उसे, तब (उसकाल) प्रतिक्रमण है ।

(( (कलश--दोहा)
निर्यापक आचार्य के सुनकर वचन सयुक्ति ।
जिनका चित्त चारित्र घर वन्दूँ उनको नित्य ॥१२५॥))
निर्यापक आचार्यों की निरुक्ति (व्याख्या) सहित (प्रतिक्रमणादि सम्बन्धी) कथन सदा सुनकर जिसका चित्त समस्त चारित्र का निकेतन
(धाम) बनता है, ऐसे उस संयमधारी को नमस्कार हो ।

(( (कलश--वसंततिलका)
अरे जिन्हें प्रतिक्रमण ही नित्य वर्ते  ।
अणुात्र अप्रतिक्रमण जिनके नहीं है ॥
जो सकल संयम भूषण नित्य धारें  ।
उन वीरनन्दि मुनि को नित ही नमें हम ॥१२६॥))
मुमुक्षु ऐसे जिन्हें (मोक्षार्थी ऐसे जिन वीरनन्दि मुनि को) सदा प्रतिक्रमण ही है और अणुमात्र भी अप्रतिक्रमण नहीं है, उन सकल-संयमरूपी भूषण के धारण करनेवाले श्री वीरनन्दी नाम के मुनि को नित्य नमस्कार हो ।

इसप्रकार, सुकविजनरूपी कमलों के लिये जो सूर्य समान हैं और पाँच इन्द्रियों के फैलाव रहित देहमात्र जिन्हें परिग्रह था ऐसे श्री पद्मप्रभमलधारिदेव द्वारा रचित नियमसार की तात्पर्यवृत्ति नामक टीका में (श्रीमद्भगवत्कुन्दकुन्दाचार्यदेवप्रणीत श्री नियमसार परमागम की निर्ग्रन्थ मुनिराज श्री पद्मप्रभमलधारिदेव विरचित तात्पर्यवृत्ति नाम की टीका में) निश्चय-प्रतिक्रमण अधिकार नाम का पाँचवाँ श्रुतस्कंध समाप्त हुआ ।