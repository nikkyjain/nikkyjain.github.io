यह, निश्चयनय से मनोगुप्ति और वचनगुप्ति की सूचना है ।

सकल मोह-राग-द्वेष के अभाव के कारण अखण्ड अद्वैत परम-चिद्रूप में सम्यक् रूप सेअवस्थित रहना ही निश्चय-मनोगुप्ति है । हे शिष्य ! तू उसे वास्तव में अचलित मनोगुप्ति जान । समस्त असत्य भाषा का परिहार अथवा मौनव्रत सो वचनगुप्ति है । मूर्त-द्रव्य को चेतना का अभाव होने के कारण और अमूर्त-द्रव्य इन्द्रियज्ञान से अगोचर होने के कारण दोनों के प्रति वचनप्रवृत्ति नहीं होती । इसप्रकार निश्चय वचनगुप्ति का स्वरूप कहा गया ।

(( (कलश--हरिगीत)
अप्रशस्त और प्रशस्त सब मनवचन के समुदाय को  ।
तज आत्मनिष्ठा में चतुर पापाटवी दाहक मुनी ॥
चिन्मात्र चिन्तामणि शुद्धाशुद्ध विरहित प्राप्त कर  ।
अनंतदर्शनज्ञानसुखमय मुक्ति की प्राप्ति करें ॥९४॥))
पापरूपी अटवी को जलाने में अग्नि समान ऐसा योगितिलक (मुनि-शिरोमणि) प्रशस्त - अप्रशस्त मन - वाणी के समुदाय को छोड़कर आत्मनिष्ठा में परायण रहता हुआ, शुद्धनय और अशुद्धनय से रहित ऐसे अनघ (निर्दोष) चैतन्यमात्र चिन्तामणि को प्राप्त करके, अनन्त चतुष्टयात्मकपने के साथ सर्वदा स्थित ऐसी जीवन-मुक्ति को प्राप्त करता है ।