इस गाथा में काल-द्रव्य के अतिरिक्त पूर्वोक्त द्रव्य ही पंचास्तिकाय हैं, ऐसा कहा है ।

यहाँ (इस विश्व में) काल द्वितीयादि प्रदेश रहित (अर्थात् एक से अधिक प्रदेश-रहित) है, क्योंकि 'समओ अप्पदेसो (काल अप्रदेशी है )' ऐसा (शास्त्र का) वचन है । इसे द्रव्यत्व ही है, शेष पाँच को कायत्व (भी) है ही । बहुप्रदेशों के समूहवाला हो वह 'काय' है । 'काय' काय जैसे (शरीर जैसे अर्थात् बहु-प्रदेशों वाले) होते हैं । अस्तिकाय पाँच हैं । अस्तित्व अर्थात् सत्ता । वह कैसी है ? महासत्ता और अवान्तर-सत्ता - ऐसी सप्रतिपक्ष है । वहाँ, <ul><li>समस्त वस्तु-विस्तार में व्याप्त होनेवाली वह महासत्ता है, प्रतिनियत-वस्तु में व्याप्त होनेवाली वह अवान्तर-सत्ता है; <li>समस्त व्यापक रूप में व्याप्त होनेवाली वह महासत्ता है, प्रतिनियत एक रूप में व्याप्त होनेवाली वह अवान्तर-सत्ता है; <li>अनन्त पर्यायों में व्याप्त होनेवाली वह महासत्ता है, प्रतिनियत एक पर्याय में व्याप्त होनेवाली वह अवान्तर-सत्ता है । </ul>पदार्थ का 'अस्ति' ऐसा भाव वह अस्तित्व है । इस अस्तित्व से और कायत्व से सहित पाँच अस्तिकाय हैं । काल-द्रव्य को अस्तित्व ही है, कायत्व नहीं है, क्योंकि काय की भाँति उसे बहुप्रदेशों का अभाव है ।

(( (कलश--हरिगीत)
आगम उदधि से सूरि ने जिनमार्ग की षट्द्रव्यमय ।
यह रत्नमाला भव्यकण्ठाभरण गूँथी प्रीति से ॥५१॥))
इसप्रकार जिनमार्गरूपी रत्नाकर में से पूर्वाचार्यों ने प्रीति-पूर्वक षट्द्रव्यरूपी रत्नों की माला भव्यों के कण्ठाभरण के हेतु बाहर निकाली है ।