यह, धर्म-अधर्म-आकाश का संक्षिप्त कथन है ।

यह धर्मास्तिकाय, बावड़ी के पानी की भाँति, स्वयं गति-क्रिया रहित है । मात्र (अ, इ,उ, ऋ, लृ - ऐसे) पाँच ह्रस्व अक्षरों के उच्चारण जितनी जिनकी स्थिति है, जो 'सिद्ध' नाम के योग्य हैं, जो छह अपक्रम से विमुक्त हैं, जो मुक्तिरूपी सुलोचना के लोचन का विषय हैं (अर्थात् जिन्हें मुक्तिरूपी सुन्दरी प्रेम से निहारती है ), जो त्रिलोकरूपी शिखरी (पर्वत) के शिखर हैं, जिन्होंने समस्त क्लेश के घररूप पंचविध संसार को (द्रव्य, क्षेत्र, काल, भव और भाव के परावर्तनरूप पाँच प्रकार के संसार को) दूर किया है और जो पंचमगति की सीमा पर हैं, ऐसे अयोगी भगवान को स्वभाव गति-क्रियारूप से परिणमित होने पर स्वभाव गति-क्रिया का हेतु धर्म है । और छह अपक्रम से युक्त ऐसे संसारियों को वह (धर्म) विभाव गति-क्रिया का हेतु है । जिसप्रकार पानी मछलियों को गमन का कारण है, उसीप्रकार वह धर्म उन जीव-पुद्गलों को गमन का कारण (निमित्त) है । वह धर्म अमूर्त, आठ स्पर्श रहित, तथा पाँच वर्ण, पाँच रस और दो गंध रहित, अगुरुलघुत्वादि गुणों के आधारभूत, लोकमात्र आकारवाला (लोकप्रमाण आकारवाला), अखण्ड एक पदार्थ है । 'सहभावी गुण हैं और क्रमवर्ती पर्यायें हैं' ऐसा (शास्त्र का) वचन होने से गति के हेतुभूत इस धर्म-द्रव्य को शुद्ध गुण और शुद्ध पर्यायें होती हैं । अधर्म-द्रव्य का विशेषगुण स्थिति-हेतुत्व है । इस अधर्म-द्रव्य के (शेष) गुण-पर्यायों जैसे उस धर्मास्तिकाय के (शेष) सर्व गुण-पर्याय होते हैं । आकाश का, अवकाशदानरूप लक्षण ही विशेष-गुण है । धर्म और अधर्म के शेष गुण आकाश के शेष गुणों जैसे भी हैं ।
इसप्रकार (इस गाथा का) अर्थ है । (यहाँ ऐसा ध्यानमें रखना कि) लोकाकाश, धर्म और अधर्म समान प्रमाणवाले होने से कहीं अलोकाकाश को न्यूनता - छोटापन नहीं है (अलोकाकाश तो अनन्त है) ।

(( (कलश--दोहा)
धर्माधर्माकाश को द्रव्यरूप से जान ।
भव्य सदा निज में बसो ये ही काम महान ॥४६॥))
जो (द्रव्य) गमन का निमित्त है, जो (द्रव्य) स्थिति का कारण है, और दूसरा जो (द्रव्य) सर्व को स्थान देने में प्रवीण है, उन सबको सम्यक् द्रव्यरूप से अवलोककर (यथार्थतः स्वतंत्र द्रव्य रूप से समझकर) भव्य-समूह सर्वदा निज तत्त्व में प्रवेश करो ।