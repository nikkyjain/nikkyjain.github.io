जो जीव निश्चय-प्रत्याख्यान के योग्य हो ऐसे जीव के स्वरूप का यह कथन है ।

जो समस्त कषाय-कलंकरूप कीचड़ से विमुक्त है, सर्व इन्द्रियों के व्यापार पर विजय प्राप्त कर लेने से जिसने परम दान्तरूपता प्राप्त की है, सकल परिषहरूपी महा-सुभटों को जीत लेने से जिसने निज शूरगुण प्राप्त किया है, निश्चय - परम-तपश्चरण में निरत(लीन) ऐसा शुद्धभाव जिसे वर्तता है तथा जो संसार दुःख से भयभीत है, उसे (यथोचित शुद्धता सहित) व्यवहार से चार आहार के त्यागरूप प्रत्याख्यान है । परन्तु (शुद्धता रहित) व्यवहार-प्रत्याख्यान तो कुदृष्टि (मिथ्यात्वी) पुरुष को भी चारित्रमोह के उदय के हेतुभूत द्रव्यकर्म-भावकर्म के क्षयोपशम द्वारा क्वचित् कदाचित् संभवित है । इसीलिये निश्चय-प्रत्याख्यान अति-आसन्नभव्य जीवों को हितरूप है; क्योंकि जिसप्रकार सुवर्णपाषाण नामक पाषाण उपादेय है उसीप्रकार अन्धपाषाण नहीं है । इसलिये (यथोचित् शुद्धता सहित) संसार तथा शरीर सम्बन्धी भोग की निर्वेगता निश्चय-प्रत्याख्यान का कारण है और भविष्य काल में होनेवाले समस्त मोह-राग-द्वेषादि विविध विभावों का परिहार वह परमार्थ प्रत्याख्यान है अथवा अनागत काल में उत्पन्न होनेवाले विविध अन्तर्जल्पों (विकल्पों) का परित्याग, वह शुद्ध निश्चय-प्रत्याख्यान है ।
(( (कलश--हरिगीत)
अरे समतासुन्दरी के कर्ण का भूषण कहा  ।
और दीक्षा सुन्दरी की जवानी का हेतु जो ॥
अरे प्रत्याख्यान वह जिनदेव ने जैसा कहा  ।
निर्वाण सुख दातार वह तो सदा ही जयवंत है ॥१४२॥))
हे मुनिवर ! सुन; जिनेन्द्र के मत में उत्पन्न होनेवाला प्रत्याख्यान सतत् जयवन्त है । वह प्रत्याख्यान परम संयमियों को उत्कृष्टरूप से निर्वाणसुख का करनेवाला है, सहज समतादेवी के सुन्दर कर्ण का महा आभूषण है और तेरी दीक्षारूपी प्रिय स्त्री के अतिशय यौवन का कारण है ।