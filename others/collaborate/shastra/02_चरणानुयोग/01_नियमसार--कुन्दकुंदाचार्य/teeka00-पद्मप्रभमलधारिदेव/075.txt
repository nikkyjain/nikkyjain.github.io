यह, निरन्तर अखण्डित परम तपश्चरण में निरत (लीन) ऐसे सर्वसाधुओं के स्वरूप का कथन है ।
<ul><li>परम-संयमी महापुरुष होने से त्रिकाल निरावरण निरंजन परम पंचमभाव की भावना में परिणमित होने के कारण ही समस्त बाह्यव्यापार से विमुक्त; <li>ज्ञान, दर्शन, चारित्र और परम तप नाम की चतुर्विध आराधना में सदा अनुरक्त; <li>बाह्य-अभ्यंतर समस्त परिग्रह के ग्रहण रहित होने के कारण निर्ग्रंथ; तथा <li>सदा निरंजन निज कारण समयसार के स्वरूप के सम्यक् श्रद्धान, सम्यक् परिज्ञान और सम्यक् आचरण से प्रतिपक्ष ऐसे मिथ्या दर्शन, मिथ्या ज्ञान और मिथ्या चारित्र का अभाव होने के कारण निर्मोह; </ul>ऐसे, परम निर्वाण सुन्दरी की सुन्दर माँग की शोभारूप कोमल केशर के रज-पुंज के सुवर्णरंगी अलङ्कार को (केशर-रज की कनकरंगी शोभा को) देखने में कौतूहल बुद्धिवाले वे समस्त साधु होते हैं (पूर्वोक्त लक्षणवाले, मुक्ति-सुन्दरी की अनुपमता का अवलोकन करने में आतुर बुद्धिवाले समस्त साधु होते हैं ) ।

(( (कलश--दोहा)
भव सुख से जो विमुख हैं सर्व संग से मुक्त  ।
उनका मन अभिवंद्य है जो निज में अनुरक्त ॥१०६॥))
भववाले जीवों के भवसुख से जो विमुख है और सर्व संग के सम्बन्ध से जो मुक्त है, ऐसा वह साधु का मन हमें वंद्य है । हे साधु ! उस मन को शीघ्र निजात्मा में मग्न करो ।