परिग्रह के निमित्त से चारों कषायें प्रबल होती हैं । कोई ऋण माँगने आये तो बहुत परिग्रह के निमित्त से चारों कषायें प्रबल होती हैं । कोई ऋण माँगने आये तो बहुत क्रोध उत्पन्न हो जाता है । कोई धनाढ्य आपको कुछ नहीं देवे तो उसके प्रति बहुत क्रोध होता है । यदि स्वयं जबर (बलवान) हो तो अन्य का धन जबरदस्ती हरने को बहुत क्रोध करता है तथा स्वयं का कोई धन हरण करे तो उसके ऊपर बहुत क्रोध करता है । कोई आपके धन को खर्च करावे तो उसके ऊपर धन के लिए बहुत क्रोध करता है । पर को बिना अपराध अनेक प्रकार से मारता है, प्राणरहित कर देता है । स्वयं मर जाता है । परिग्रह के लिए स्वयं के मरण को नहीं देखता है । इस तरह परिग्रह के लिये अनेक प्रकार से क्रोध करता है । तथा धन पाकर स्वयं को बडा मानता है, जगत को रंक मानता है, स्वयं परिग्रह का बडा अभिमान करता है, अपने को इन्द्र समान जानता है । धन का अभिमान करके धर्मात्मा का तिरस्कार करता है । माता, पिता, गुरु, उपाध्याय की अविनय करता है । जगत को तृण (तुच्छ) समान देखता है, परिग्रह के मद से अन्धे समान हो जाता है, इसलिए परिग्रह से महा अनर्थरूप अभिमान होता है । परिग्रह के कारण मायाचार बहुत करता है, परिग्रह के लिये अनेक प्रकार का छल करता है, जगत में परिग्रह के निमित्त बहुत ठगाठगी मची रहती है । परिग्रह के लिये पाखण्डरूप भेष धारण करता है । इसलिए परिग्रह मायाचार का निवास है । परिग्रहवान की तृष्णा नहीं मिटती है । सौ से हजार, हजार से लाख, लाख से करोड, करोडों से राजापने-चक्रवर्तीपने की अधिकाधिक ही वांछा करता रहता है । संग्रह करते-करते अघाता नहीं है । महा आरंभ फैला लेता है, जगत को ठगना ही चाहता है, नहीं करने योग्य कार्य भी करता है, इत्यादि परिग्रह से लोभ की अधिकता हो जाती है । परिग्रह के लिए स्वयं हास्य का पात्र बन जाता है । लज्जा छोड देता है, अति आसक्तता को प्राप्त होता है और परिग्रह बिगड/घट जाये तो अत्यन्त अरति/मरण से भी अधिक पीडा को प्राप्त होता है । तथा परिग्रहधारी के सदा भय बना रहता है, 'कहीं कोई मेरा धन न हर ले' तथा राजा का, चोर का, दुष्टों का, हिस्सेदारों का, परिग्रहधारी को शाश्वत भय रहता है । परिग्रह नष्ट हो जाये तो महाशोक होता है, धन नष्ट हो जाने वाले को जैसा दु:ख-शोक होता है, वैसा किसी को नहीं होता । परिग्रह के धारी को जहाँ परिग्रह नहीं दिखे - ऐसे दरिद्री पुरुषों में तथा दरिद्रियों के गृह, कुटुम्ब में महाग्लानि करता है तथा परिग्रह का धारक रात्रिभोजनादि सकल पापों को अंगीकार कर लेता है । परिग्रह का लोलुपी खाद्य-अखाद्य, योग्य-अयोग्य किसी का विचार नहीं करता है ।