((सिद्धाञ्जगत्प्रसिद्धांश्चतुर्विधाराधनाफलं प्राप्तान्;;वन्दित्वाऽर्हतो वक्ष्याम्याराधना: क्रमश:;;सिद्ध प्रसिद्ध लोक में चौविध आराधन का फल पाया;;आराधना कहूँ मैं क्रम से अरहन्तों को शीश नवा))
यह ग्रन्थ, आराधना के स्वरूप को साक्षात्‌ प्रगट करनेवाला है । इसलिए जो संसार-परिभ्रमण से भयभीत हों, वे पुरुष इस ग्रन्थ के अर्थ को धारण करके आराधना में सतत प्रवर्तन करके इस संसार-परिभ्रमण का अभाव करें । ऐसे भव्य जीवों के हित को उदय में धारण करके श्री शिवकोटि नामक मुनीश्वर इस शास्त्र के प्रारम्भ में जो आराधना के फल को प्राप्त हुए - ऐसे श्री सिद्ध परमेष्ठी और श्री अरहन्त परमेष्ठी को विघ्नों के नाश के लिये वन्दन करके आराधना को कहने की प्रतिज्ञा करते हैं ।
यहाँ कोई प्रश्न करे कि परमेष्ठी को नमस्कार करने से विघ्नों का नाश कैसे होता है?
उसका उत्तर यह जानना - जो परमेष्ठी के स्वरूप को उदय में साक्षात्‌ करके / जानकर उन्हें भाव नमस्कार करता है, उसके शुद्धभाव के प्रभाव से विघ्नों के कारण-भूत अंतराय-कर्म का रस/अनुभाग नष्ट हो जाता है । इसलिए विघ्नों के नाश के लिये परमात्म-स्वरूप परमेष्ठी को नमस्कार करना योग्य ही है ।