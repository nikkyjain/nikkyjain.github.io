जो प्रायश्चित्त ग्रन्थ हैं, वे रहस्य कहलाते हैं अथवा इनको सूरिमंत्र कहते हैं ।ये प्रायश्चित्त ग्रन्थ कोई महान मुनि पूर्व में कहे गये जो आचार्यपने के गुण के धारक हों, उन्हेंपढाते हैं, संघ में रहनेवाले अन्य अनेक मुनिराज हैं, उन्हें नहीं पढाते ।
तो कैसे गुणों के धारक को प्रायश्चित्त ग्रन्थ पढने योग्य हैं? यह कहते हैं - 
जो बडे कुल में उत्पन्न हुआ हो, व्यवहार-परमार्थ का ज्ञाता हो, किसी समय में भी अपने मूलगुणों में अतिचार नहीं लगाये हों, चार अनुयोगरूप समुद्र का पारगामी हो, महान धैर्यवान हो, परीषहों को जीतने में समर्थ हों और जिसे देव भी उपसर्ग करके चलायमान करने में समर्थ नहीं, जिसकी वक्तृत्वशक्ति बहुत अधिक हो, वादी-प्रतिवादी को जीतने में समर्थ हो, विषयों से अत्यंत विरक्त हो, बहुत समय तक गुरुकुल सेवन किया हो, अधिक समय का दीक्षित हो और जिसकी आचार्यपद की योग्यता सम्पूर्ण संघ में विख्यात हो - इत्यादि अनेक गुणों के धारक आचार्यपद के योग्य होते हैं, उन्हें प्रायश्चित्त ग्रन्थ पढाते हैं । प्रायश्चित्त ग्रन्थ गुरुओं से अच्छी तरह से जाना/ज्ञान किया हो, वे ही प्रायश्चित्त देकर अन्य को शुद्ध करते हैं और जो इतने गुणों से रहित, प्रायश्चित्त ग्रन्थों के ज्ञान बिना प्रायश्चित्त देते हैं, वे स्वयं तो उन्मार्ग का उपदेश देकर संसार में डूबकर अनन्तकाल तक परिभ्रमण करते हैं और दूसरों को शुद्ध नहीं करते, मिथ्या उपदेश देकर डुबोते हैं । इसलिए गुणरहित हो तो प्रायश्चित्त देने में उद्यमी नहीं होना । 