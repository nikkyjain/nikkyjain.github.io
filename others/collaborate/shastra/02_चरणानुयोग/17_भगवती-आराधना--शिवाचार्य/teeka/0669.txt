अब यहाँ कोई प्रश्न करेगा कि चार मुनि आहार की कल्पना कैसे करते हैं? और पान की कैसे कल्पना करते हैं? और उपकल्पना किया गया जो भोजन-पान उसकी रक्षा कैसे करते हैं? उसे विस्तार सहित कहना चाहिए और उपकल्पना शब्द तीन गाथाओं में कहा है, उसका स्पष्टार्थ क्या है? यह भी लिखियेगा । 
उसका उत्तर - यह कथन इस ग्रन्थ में संक्षेप में इतना ही लिखा है, विशेष नहीं लिखा और अन्य ग्रन्थों से हमारे जानने में आया नहीं । अभी हमारे जानने में श्री वट्टकेर स्वामीकृत मूलाचार ग्रन्थ, श्रीवीरनन्दि सिद्धान्तचक्री द्वारा प्ररूपित जो आचारसार ग्रन्थ, श्री सकलकीर्तिकृत मूलाचारप्रदीपक ग्रन्थ तथा श्री चामुण्डरायकृत चारित्रसार ग्रन्थ - ये मुनीश्वरों के आचार संबंधी प्रधान ग्रन्थ हैं । इनमें ऐसा कुछ विशेष लिखा नहीं, सामान्य से अडतालीस मुनि वैयावृत्त्य करने के अधिकारी हैं - ऐसा लिखा है और विशेष भगवान के परमागम के हुकुम बिना लिखा जाता नहीं तथा इस ग्रन्थ की टीका करनेवाले ने उपकल्पयन्ति का आनयन्ति - ऐसा अर्थ लिखा है, वह प्रमाणरूप/प्रामाणिक नहीं और कुछ विशेष लिखा नहीं । और कोई यह कहे कि आहार ले आते होंगे तो यह रचना/कथन आगम से मेल नहीं खाती । मुनीश्वर अयाचीकवृत्ति के धारक, जिनके वस्त्र नहीं, पात्र नहीं, वे भोजन की याचना कैसे करेंगे? और कौन पात्र में रखकर मार्ग में कैसे लायेगा? यह संभव नहीं, परमागम से मेल खाता नहीं, भोजन लाकर रखना बनता नहीं । यदि भोजन लाते हों तो छियालीस दोष टलेंगे नहीं । इसलिए भगवान सर्वज्ञ ने जैसा देखा है, वह प्रमाण है । जो गाथा में अक्षर था, उसका अर्थ जो हमारे ज्ञान में आया, उतना लिख दिया । जो विशेष बहुज्ञानी हों, वे परमागम =के अनुकूल समझकर निश्चय करना । आगम की आज्ञा बिना मात्र हम लिखने में समर्थ नहीं । इस ग्रन्थ में संक्षेप कथन है और दूसरे ग्रन्थों से विशेष जानने में आता तो यहाँ लिख देते । 