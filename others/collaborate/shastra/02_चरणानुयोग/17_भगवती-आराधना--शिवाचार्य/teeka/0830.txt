देव, नारकी तथा भोगभूमि के मनुष्य-तिर्यंच की आयु का बीच में भंग नहींहोता । जितनी आयु स्थिति बाँधकर उत्पन्न हुआ है, उतनी आयु भोग चुकने पर ही मरणहोताहै और कर्मभूमि के मनुष्य तथा तिर्यंचों की आयु बाह्य निमित्त के वश से छिद जाती/नष्ट हो जाती है ।
यही गोम्मट्टसार ग्रन्थ में कहा है- 
((विसवेयणरत्तक्खय-भयसत्थग्गहणसंकिलेसेहिं । 
उस्सासाहाराणं णिरोहदो छिज्जदे आऊ॥गो.क.57॥))
विषभक्षण से, मारण, ताडन, छेदन, बंधनरूप वेदना से तथा रोग जनित वेदना से, देह में से रुधिर/ रक्त के क्षय होने से, मनुष्य, तिर्यंच, दुष्टदेव या अचेतन वज्रपातादिकों से उत्पन्न भय से, शस्त्र के घात से, अग्नि, पवन, जल, कलह, विसंवाद इत्यादि जनित संक्लेश से, श्वासोछ्वास के रुक जाने से तथा आहार-पानादि के निरोध से आयु का छेदन होता है - नाश होता है, आयु की दीर्घ स्थिति भी हो तो भी इतने बाह्य निमित्तों से छिद/ नष्ट हो जाती है । 
कितने ही लोग ऐसा कहते हैं - आयु का (जितना) स्थितिबंध किया था, वह नहीं छिदता है । उनको उत्तर देते हैं -
यदि आयु नष्ट नहीं होती तो विषभक्षण से कौन पराङ्मुख होता? और विष का उलाहना किसलिये देते? (विष न खाया होता तो कैसे मरते?) शस्त्रघात से भय किसलिये करते? सर्प-हस्ती-सिंह-दुष्ट मनुष्यादि का दूर से ही परिहार/त्याग कैसे करते? नदी, समुद्र, कुआँ, वापिका तथा अग्नि की ज्वाला में गिरने से कौन भयभीत होता? जब आयु पूरी हुए बिना तो मरण होता नहीं तो रोगादि का इलाज किसलिये करते? इसलिए यह निश्चय जानना जिस आयुघात का बाह्यनिमित्त मिल जाये, उस आयु का घात तत्काल हो ही जाता है, इसमें संशय नहीं हैतथा आयु कर्म की तरह अन्यकर्म भी यदि बाह्यनिमित्त परिपूर्ण मिल जायें, तो उदय हो ही जाता है । निंब भक्षण करे, उसके तत्काल असातावेदनीय का उदय आ जाता है, मिश्री इत्यादि इष्ट वस्तु भक्षण करे तो उसके सातावेदनीय का उदय होता ही है । 
वस्त्रादि आडे आ जायें तो चक्षु के द्वारा होने वाला मतिज्ञान रुक जाता है, कर्ण में डाट लगाने से कर्ण से होने वाला मतिज्ञान रुक जाता है । ऐसे ही अन्य इन्द्रियों के द्वारा ज्ञान रुकता ही है । विषादि द्रव्यों से श्रुतज्ञान रुक जाता है । भैंस के दही, लहसुन, खलि इत्यादि द्रव्यों को खाने से निद्रा की तीव्रता हो ही जाती है । कुदेव, कुधर्म, कुशास्त्र की उपासना से मिथ्यात्वकर्म का उदय आता ही है । कषायों के कारण मिलने से कषायों की उदीरणा होती ही है । पुरुष के शरीर को स्त्री के शरीर का स्पर्शन-दर्शनादि से वेद की उदीरणा से काम की वेदना प्रज्ज्वलित होती ही है । अरतिकर्म से इष्ट वियोग, शोक कर्म से सुपुत्रादि का मरण इत्यादि कर्म को उदय-उदीरणादि करता ही है । इससे ऐसा तात्पर्य जानना - इस जीव के अनादि से कर्म की संतान चली आ रही है और समय-समय नयानया बंध हो रहा है तथा समय-समय पुराने कर्म रस दे देकर निर्जरते हैं । जैसा द्रव्य-क्षेत्र-काल-भाव मिल जाये, तैसा उदय में आ जाता है तथा उदीरणा हो तो उत्कृष्ट रस/फल देता है और यदि कोई यह कहे कि 'कर्म करेगा, वही होगा' तो कर्म तो इस जीव के पुण्य-पापरूप सभी सत्ता में मौजूद हैं । जैसा जैसा बाह्य निमित्त प्रबल मिलेगा, तैसा तैसा उदय आयेगा, यदि बाह्यनिमित्त कर्म उदय का कारण न हो तो दीक्षा लेना, शिक्षा देना, तपश्चरण करना, सत्संगति करना, वाणिज्य-व्यवहार करना, राज सेवादि करना, खेती करना, औषधिसेवन करना इत्यादि सभी व्यवहार लोप हो जायेगा, इसलिए भगवान के परमागम से निश्चय करना । "जो आयुकर्म के परमाणु साठ वर्ष पर्यंत प्रति समय उदय में आने योग्य निषेकों में बँटवारे को प्राप्त हुए हों और बीच में बीस वर्ष की अवस्था में ही विष-शस्त्रादि का निमित्त मिल जाये तो चालीस वर्ष तक जो कर्म के निषेक समय-समय में निर्जरते, वे अन्तर्मुहूर्त में उदीरणा को प्राप्त होकर इकट्ठे नाश हो जाते हैं, यह अकालमरण है," अत: निर्जरा का अवसर तो निषेकों का समय-समय में था और चालीस वर्ष में निर्जरने योग्य आयु के सभी निषेक अन्तर्मुहूर्त में निर्जरा/खिर गये, इसलिए अकालमरण है । अत:बाह्यनिमित्त मिलने पर कर्मभूमि के मनुष्य-तिर्यंचों की अकालमृत्यु1 होती है और कोई उसका निषेध करे तो सत्यार्थ का निषेध करना नामक पहला असत्य जानना । 