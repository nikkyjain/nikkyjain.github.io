कोई अन्य साधु आचरण करते हैं, वैसा स्वयं भी करते हैं । कोई जिनसूत्र को गुरु के निकट अच्छी तरह समझकर सूत्र में जैसा कहा, वैसा जानकर करते हैं । किसी ने आचार का क्रम बहुत देखा भी हो और जिनसूत्र का भी बहुत अवलोकन किया हो, इसलिए वे दोनों के ज्ञाता हैं, उनके आचार अनेक देशों में विहार करने से जाने जाते हैं । 

वही कहते हैं- समाचार अर्थात् सर्व मुनियों का समान आचार उसे समाचार कहते हैं । वह समाचार दो प्रकार का है - एक संक्षेपरूप, एक विस्ताररूप । उनमें संक्षेप समाचार दश प्रकार का है - (1) इच्छाकार, (2) मिथ्याकार, (3) तथाकार, (4) इच्छानुवृत्ति, (5) आशी, (6) निषिद्धिका, (7) आपृच्छना, (8) प्रतिप्रश्न, (9) आनिमंत्रण और (10) संश्रय । 

(1) जब साधु को अपने या अन्य साधु के निमित्त पुस्तक की इच्छा हो वा आतापन योगादि धारण करने की इच्छा हो, तब आचार्य के निकट विनय सहित याचना करना - यह इच्छाकार है । 
(2) जो मैंने दुष्ट कर्म किया, जिनसूत्र की आज्ञा बिना किया, वह मिथ्या हो, अब ऐसा दुराचार कभी नहीं करूँगा । इसप्रकार मन की प्रवृृत्ति करना - यह मिथ्याकार है । 
(3) आचार्यादि पूज्य पुरुष तत्त्वार्थ का जो उपदेश करते हों, वहाँ श्रवण करने वाले साधु आदरपूर्वक कहते हैं कि भगवद्वचन रूप जो आपके वाक्य हैं, वे अन्यथा नहीं हैं; वैसे ही प्रमाण हैं - यह तथाकार है । 
(4) पूर्व में ग्रहण किया आया अनशन तप, आतापन योग एवं उपकरणादि में आचार्य की इच्छा के अनुकूल प्रवर्तना - यह इच्छानुवृत्ति है । 
(5) जिस पर्वत, नदी, पुलों में, वृक्ष के कोटरों में, गुफा, वसतिका आदि स्थानों में एक दिन वा रात्रि वा प्रहर, दो प्रहर रहकर विहार करते हैं, तब आप बोलते हैं - भो स्थान के स्वामी! हम तुम्हारे स्थान में इतने समय तक रहे, अब गमन करते हैं । तुम्हारे क्षेम सहित उदय होओ । इस प्रकार व्यन्तरादिकों को इष्ट रूप आशीर्वाद देने के बाद विहार करना - यह आशी है । 
(6) जिस स्थान में प्रवेश करना हो, वहाँ कहते हैं - भो स्थान के निवासी! तुम्हारी इच्छा से हम यहाँ रहते हैं । इस प्रकार व्यन्तरादिकों की बाधा को दूर करना - यह निषिद्धिका है । इसप्रकार निषिद्धिका करने के बाद वसतिका, गुफा स्थानादि में मुनि को रहने का भगवान की आज्ञा है । 
(7) तथा नवीन ग्रन्थ का आरम्भ करना, केशों का लोंच और कायशुद्धि क्रिया आदि में आचार्यादि पूज्य पुरुषों से प्रश्न करना - यह आपृच्छना है । 
(8) यदि कोई महान कार्य करना हो, तब आचार्य की विनय करके पूछने के बाद फिर से पूछना - यह प्रतिप्रश्न है । 
(9) जो पुस्तक तथा उपकरण पहले आपको दिया, उससे तुम्हारा कार्य कर लेना, फिर स्वयं ग्रहण करके पठनादि क्रिया कर ली और पुनह्न वांछा हुई तो फिर गुरुओं को बताना - यह निमंत्रण है । 
(10) विनय संश्रय, क्षेत्र संश्रय, मार्ग संश्रय, सुख-दुह्नख संश्रय तथा सूत्र संश्रय - ये पाँच प्रकार के संश्रय हैं । 
(1) वहाँ पर संघ से किसी मुनि को आते देखकर, आनन्द से उठकर, सप्त पैंड/पैर सन्मुख जाकर उनके योग्य वंदना करके आसन देना, इत्यादि से मार्ग का खेद दूर करके रत्नत्रय की कुशलता पूछना - यह विनय संश्रय है । (2) जिस क्षेत्र में दुष्ट राजा हो या राजा ही न हो या देश पापरूप हो तथा जिसमें शीत बहुत हो या उष्णता की बाधा बहुत हो, जीवों की बाधा बहुत हो - ऐसा क्षेत्र छोडकर जिस क्षेत्र में बाधा रहित संघ का निर्वाह हो, परिणामों को सुखदायक हो, वहाँ निवास करना - यह दूसरा क्षेत्र संश्रय है । (3) आगन्तुक मुनियों को मार्ग में आने से जो सुखदु:ख उपजा हो, उसे पूछना - यह तीसरा मार्ग संश्रय है । (4) आगन्तुक मुनियों के मार्ग में चोरों की बाधा हुई हो या रोग की बाधा हुई हो या राजा की बाधा हुई हो या और भी तिर्यंच, दुष्ट मनुष्यादि जनित बाधा हुई हो, उनको आहार, औषधि, वसतिका इत्यादि द्वारा तथा शरीर की टहल-सेवा करके सुख उपजाना तथा सुख में, दुह्नख में मैं आपका हूँ - इत्यादि वचनों द्वारा चित्त को प्रसन्न करना - यह चौथा सुख-दुह्नख संश्रय है । 

आगे पाँचवाँ सूत्र संश्रय कहते हैं- किसी मुनि ने पहले अपने गुरुओं के चरणों के निकट समस्त शास्त्र पढ लिया हो और स्वमत-परमत का अथवा लौकिक अन्य ग्रन्थ का अर्थ जानने की अभिलाषा हो, तब भक्तिपूर्वक अपने गुरुजनों को नमस्कार करके विनती करते हैं- हे स्वामिन्! आपके चरणारविंदों के प्रसाद से अन्य दूसरे मुनीन्द्र के संघ को देखने की हमारी इच्छा होती है । ऐसे विनयपूर्वक प्रश्न करते हैं और जब गुरु की आज्ञा हो जाये कि 'जाइए', तब फिर अवसर पाकर प्रश्न करते हैं कि हे भगवन्! मुझे अन्य संघ में जाने की क्या आज्ञा है? तब फिर दूसरी बार भी श्री गुरु आज्ञा करते हैं कि 'जाइए' । फिर अवसर पाकर कितने ही प्रहर, दिन, माह का अन्तराल करके पुनह्न पुनह्न प्रश्न करते हैं - ऐसी बारम्बार आज्ञा हो; तब अन्य एक मुनि, दो मुनि या बहुत मुनियों सहित गमन करते हैं, एकाकी गमन नहीं करते । अत: ऐसे मुनि को एकल बिहारीपना नहीं होता है । 

जिसको श्रुतज्ञान, अवधिज्ञान प्रबल (उत्कृष्ट) हो और जो वज्रवृषभनाराच या वज्रनाराच या नाराच उत्तम तीन संहनन के धारक हों, मनोबल सहित हों, जिनके मन को देव, मनुष्य और तिर्यंच घोर उपसर्ग करके भी चलायमान नहीं कर सकें, ऐसे हों तथा आत्मभावना वा अनित्यादि द्वादशभावना को निरंतर भाने से कदाचित् कभी भी आर्त-रौद्र रूप परिणति को प्राप्त नहीं होते हों और बहुत समय के दीक्षित हों, गुरु के निकट निरतिचार चारित्र सेवन किया हो, क्षुधादि बाईस परीषह सहने में समर्थ हों, उनके एकाकी विहार होता है । इतने गुण रहित स्वेच्छाचारी पुरुष के एकाकी बिहारपना बैरी को भी मत होओ । 

यदि इतने गुण रहित एकाकी विहार करते हैं तो श्रुत संतान की व्युच्छित्ति होती है । जब स्वेच्छाचारी हुआ, तब श्रुत की परिपाटी कहाँ रही? यथेच्छ (अपनी मनचाही) प्ररूपणा करते हैं तो अनवस्था भी होती है । जब एकाकी प्रवत~गे, तब मुनि धर्म की खान-पान में, बोलने में, विहार में, शयन में, आसन में मर्यादा ही नहीं रही । कोई किसी प्रकार प्रवर्तेगा, कोई किसी प्रकार प्रवर्तेगा, कोई गुरु प्रवर्तक रहा नहीं, किसी की लज्जा रही नहीं, अत: संयम का नाश होता है । इसलिए एकल विहारी के आहार, विहार, शयन, आसन में प्रवृत्ति की शुद्धता नहीं होती और जिसने पूर्वोक्त गुण रहित एकाकी विहार किया, उसने जिनेन्द्र की आज्ञा को भंग ही किया तथा पूर्वोक्त गुण रहित एकाकी विहार किया, धर्म की तथा गुरु की अपकीर्ति ही कराई और गुणरहित एकल विहारी अग्नि के द्वारा, जल के द्वारा, विष द्वारा तथा अजीर्णादि रोग द्वारा आर्त-रौद्रध्यान को प्राप्त होता है । अपने आत्मा का नाश करता है । इसलिए पूर्वोक्त गुण रहित के एकल विहारी होना अयोग्य है । 

आचार्य, उपाध्याय, प्रवर्तक, स्थविर तथा गणधर - ये पंच प्रधान पुरुष जिस संघ में हों, उस संघ को प्राप्त हो ।

अब आचार्य कैसे होते हैं? यह कहते हैं - जो धर्मानुरागी संग्रह अर्थात् शिष्य, उनके ग्रहण करने में प्रवीण हों । कैसा है शिष्य? संसार परिभ्रमण से अत्यन्त भयभीत हो, विनाशीक ऐसी देह से अति विरक्त हो, दुर्गति के कारण और अतृप्ति के करने वाले, तृष्णा के बढाने वाले जो इन्द्रियों के भोग, उनमें अति उदासीन हो; संसार-देह-भोग से उत्पन्न संक्लेशरूप अग्नि से जिसका हृदय अत्यन्त दग्ध होता हो, तब संसार-देह-भोग संबंधी क्लेशरूप अग्नि को बुझाने को अविनाशी पद का आनन्दरूप अमृत को देखता/अनुभवता हो और सुनने की इच्छा वा श्रवणादि द्वारा जिनकी पुण्यरूप उज्ज्वल बुद्धि हो तथा बुद्धि के प्रभाव से अच्छी तरह मिथ्यादृष्टियों का आप्त, आगम, आचार, धर्म में दूषण परीक्षा करके जान लिया हो - ऐसे धर्म को प्राप्त होकर अत्यंत हर्षित-चित्त हो । 
कैसा है धर्म? प्रमाण-नय स्वरूप युक्ति से युक्त हो अर्थात् प्रमाण-नय द्वारा जिसमें बाधा न आये और सर्वज्ञ वीतराग का कहा हुआ हो । अपनी रुचि विरचित (अपनी मति कल्पना से रचित) अल्पज्ञानी का कहा गया प्रमाण नहीं है तथा रागी-द्वेषी का अभिप्राय ही शुद्ध नहीं, तब उसका कहा हुआ वचन प्रमाण रूप कैसे होगा? पाप का जीतने वाला हो, संसार-समुद्र में डूबते प्राणियों को हस्तावलंबन देने वाला हो, दया से संयुक्त हो, स्वर्ग-मोक्ष सुख को देने वाला हो, ऐसे धर्म में प्रीति युक्त हो । वे वीतराग गुण को प्राप्त होकर प्रार्थना करते हैं- हे स्वामिन्! मुझे संसार परिभ्रमण का निवारण करने वाली दयामयी दीक्षा दीजिए तथा परमार्थ और व्यवहार को जानने वाले मोहरहित आचार्य भी बिना विचारे दीक्षा नहीं देते । जो इतने गुणसहित हो, उसको दीक्षा देते हैं । 

वे गुण कौन-से हैं? प्रथम तो उत्तम देश में उत्पन्न हुआ हो । देश का प्रभाव भी परिणामों व संहनन में व्यापे बिना नहीं रहता, इसलिए देश शुद्ध हो तथा ब्राह्मण, क्षत्रिय और वैश्य - इन तीन श्रेष्ठ वर्ण वाला हो । अंगों से परिपूर्ण हो, हीन अंग या अधिक अंग न हों । राजा से विरुद्ध न हो । यदि राजा का महामात्य आदि हो और राजा की आज्ञा बिना दीक्षा लेता हो और उसे दीक्षा देवें तो राजकृत उपद्रव संघ पर आ जाये कि यह साधु राजा का अपराधी है । लोकविरुद्ध नहीं हो, लोकविरुद्ध अर्थात् दुराचारी, चोर, पासीगर, दीन, पर उच्छिष्टादि भक्षण करने वाला या खोटा वणिज । जो खोटा व्यवहार करने वाला हो, महा निर्दय हो, खोटी आजीविका करने वाला वा परधन खाने वाला या ॠणसहित/कर्जदार या हत्या करने वाला हो, उन्मत्त जाति-कुल का अपराधी हो, उसे दीक्षा देना योग्य नहीं । 

यदि लोकविरुद्ध को दीक्षा देते हैं तो जगत में धर्म का बहुत अपवाद होता है । लौकिक जन ऐसी निन्दा करते हैं कि देखो, यह सर्व जगत का पापी, ठग, अपराधी इस संघ में बसता है । इस अपराधी को कहीं ठिकाना नहीं मिला, इसलिए दीक्षा लेकर दिगम्बर हो गया । इस प्रकार धर्म की बहुत निंदा होती है, इसलिए लौकिक अपराध जिसमें एक भी न हों, उसे ही दीक्षा देना योग्य है । तथा जिसे स्त्री-पुत्र, माता-पिता, कुटुम्बादि ने दीक्षा लेने की आज्ञा दे दी हो । जो कुटुम्ब से ही नहीं छूटा, उसे यदि दीक्षा देते हैं तो सर्व लोक बैरी हो जाता है । यह साधु दया रहित, जगत के भोले जीवों को बहकाकर ले जाता है, अनेक घरों को डुबोने वाला है । किसी की स्त्री रोती है, किसी का बालक/पुत्र रोता है, किसी की माता रोती है, किसी का वृद्ध पिता रुदन करता है । ये काहे के साधु हैं, घर खोऊ हैं । जगत के बालकों को, भोले जीवों को ठगते फिरते हैं । इस प्रकार सारे लोक में अवज्ञा हो जाती है । इसलिए कुटुम्ब से ममता छुडाकर जो कुटुम्ब, बांधवों की राजी-खुशी से दीक्षा ले, उसे ही दीक्षा देना उचित है और जिसका मोह छूट गया हो । जिसकी विषयों में ममता हो, उसे दीक्षा (देना) उचित नहीं । यदि दीक्षा देते हैं तो धर्म का, गुरु का तथा संघ का अपवाद ही होता है । 

जिसके शरीर में श्वेत कुष्ठ तथा मिरगी इत्यादि बडे रोग न हों, उसे दीक्षा (देना) उचित है । अत: आचार्य भगवान ज्ञाता/जानकार हैं । जिसे योग्य जानते हैं और जिसकी सर्व संघ में धर्म की वृद्धि का तथा मोक्षमार्ग का प्रवर्तन करना जानते हैं, उसे ही दीक्षा देते हैं । उन्हें अयोग्य को दीक्षा देकर सम्प्रदाय नहीं बढाना, कुछ चाकरी, टहल/सेवा-शुश्रूषा नहीं करवाना, जगत को बहुत शिष्य दिखाकर कुछ आडम्बर नहीं बढाना, जिससे धर्म के मार्ग की वृद्धि हो; वही कार्य करना उचित है । अत: जो आचार्य होते हैं, वे शिष्यों को ग्रहण करने में तथा उपकार करने में समर्थ होते हैं तथा श्रुतज्ञान में और चारित्र में लीन रहते हैं । वे पंच प्रकार के आचार को स्वयं आचरते हैं और अन्य शिष्यों को आचरण कराते हैं तथा चारित्र में अतिचार दोष मलरहित होते हैं । यदि आचार्य को ही अतिचार लगें, तब संघ के अन्य मुनियों को अतिचार लग जाने का भय नहीं रहता तथा मनोबल दृढता सहित, गंभीरपने से सहित होते हैं; क्योंकि गंभीरता बिना संघ का निर्वाह करने में समर्थ नहीं होते । बाल, वृद्ध, शक्त, अशक्त सर्व संघ का निर्वाह करने रूप कृपा से सहित हो; घोर परीषह तथा देव-मनुष्य-तिर्यंच-अचेतनकृत घोर उपसर्ग सहने के लिये जिसका निर्बाध धैर्यगुण हो, इत्यादि और भी अनेक गुण सहित आचार्य होते हैं । 

अब उपाध्याय का लक्षण कहते हैं - संसार का छेदने वाला जिनेन्द्र कथित परमागम, उसे पढने में तथा पढाने में जो लीन हों, जिनके वचनरूप अमृत का पान करके मिथ्यात्व, विषयकषाय रूप विष नष्ट हो जायें, उन्हें उपाध्याय जानना । 

आगे प्रवर्तक का लक्षण कहते हैं । जो जिनधर्म की प्रभावना करने वाला, आहार-पान की तथा शीत-उष्णता की तथा दुष्ट मनुष्य-तिर्यंचों की बाधा संघ में न आवे - इस प्रकार संघ का विहार तथा स्थान कराने वाला और जगत के आदर तथा योग्य वचन के अतिशय से संयुक्त तथा संघ की परम शांतता, धर्म की वृद्धि हो, उसके योग्य देश-काल को जानने वाले ऐसे परम उद्यमी प्रवर्तक साधु होते हैं । 

अब स्थविर का लक्षण कहते हैं - पूर्वाचार्य की जो मर्यादा - रीति चली आई है, उसके जानने वाले हों और गुणों से स्थित हों (गुण विद्यमान हों) ऐसे स्थविर होते हैं ।

आगे गणधर का लक्षण कहते हैं -

जो संघ की रक्षा करने में समर्थ हों, बहुत काल तक गुरुकुल सेवन (गुरु संघ में रहा हो) किया हो और पूर्व में जो आचार्य के गुण कहे गये, वे जिनमें विद्यमान हों, वे गणधर होते हैं । 

अब जो पूर्व में वर्णन कर आये हैं कि जो मुनि दो, तीन, चार मुनीश्वरों से सहित गुरुजनों की आज्ञा से अन्य आचार्य के संघ में जायें और जिस संघ में आचार्य, उपाध्याय, प्रवर्तक, स्थविर और गणधर हों, उस संघ को प्राप्त हों तथा पर संघ के आचार्य अपने संघ सहित सन्मुख आते हैं और 'अभ्युत्तिष्ठ' इत्यादि वाक्य तथा नमस्कार एवं अंगीकार करने की इच्छा हो, वात्सल्य इन कारणों से आचार्य को प्राप्त करके और आचार्य को तथा सर्व संघ को प्रीति से अवलोकन करके, भक्ति से संघ को तथा संघ के अधिपति आचार्य की वंदना करके और मार्ग में आने से जो अतिचार लगे, उनके नियमों को पूर्ण करके, और भी करने योग्य जो क्रियायें हों, उन्हें भी पूर्ण करके, सर्व संघ को व संघ में स्वामी को वंदन करके उस दिन तो संघ में विश्राम करें तथा दूसरे दिन वा तीसरे दिन संघ की तथा संघ के स्वामी आचार्य की दयाभाव में, इन्द्रिय दमन में तथा आवश्यक क्रिया करने में योग्य-अयोग्य क्रिया को जाने तथा दूसरे दिन या तीसरे दिन आचार्य को प्राप्त हों/मिलें और नमस्कार करके, मार्ग में जो उपकरण या शिष्य प्राप्त हुए हों, उन्हें भेंट कर, विनय संयुक्त होकर अपने को जो वांछित हो, उसकी विनती करें । और आचार्य भी नवीन आये मुनिजनों की परीक्षा करके, जो गुरु-परिपाटी करके शुद्ध हों, तब तो संघ में ग्रहण करें और यदि गुरुकुल शुद्ध न हो वा आचरण शुद्धि न हो तो प्रायश्चित्त यथायोग्य छेद-उपस्थापन आदि नवीन व्रत में आरोपणादि करके शुद्ध हो जायें, तब संघ में ग्रहण करें, अन्य प्रकार से नहीं करें । 

जो पाषाण की शिला समान, फूटे घडे के समान, बकरा समान, मींडा समान, घोडा समान, मिट्टी समान, चालनी समान, सुआ/तोता समान, मच्छर समान, मार्जार समान, सर्प समान, भैंसा समान - ऐसे श्रोता तो उपदेश के योग्य ही नहीं और बुद्धिमान, विनयवान श्रोता के विद्यमान होने पर भी अविनयी वा मंदबुद्धि या पूर्व में कहे जो शिला समान, सर्प समान श्रोता, उन्हें जो मोह से उपदेश देते हैं, वह उपदेश दाता अधम है । वह अधम उपदेश दाता रत्नत्रयरूप जहाज रहित हो संसार-समुद्र में डूबता है । ऐसा आगम का उपदेश है । उसे चिंतवन-विचार करके और आगन्तुक मुनिजनों से पूछते हैं कि तुम्हारा पूर्व अवस्था की स्थिति का स्थान कौन है? तप ग्रहण किये कितना समय हुआ है? और तुम्हें दीक्षा देने वाले गुरु कौन हैं? तुम किस कुल में उत्पन्न हुए हो? तुम्हारा नाम क्या है? और कौन-कौन से शास्त्र पढे हैं? कौन-कौन से आगम गुरुओं के पास श्रवण किये हैं? और कौन प्रतिक्रमणादि अंगीकार किये हैं? अभी किस कारण से और किस क्षेत्र से आना हुआ है? चातुर्मास कहाँ व्यतीत किया? इत्यादि पूछकर फिर संयम में, आसन में, गमन में तीन दिन तक परीक्षा करके गुरु परिपाटी और चारित्र की शुद्धता जानकर अंगीकार करें । गुरुजनों कृत अंगीकार किये गये आगन्तुक मुनि भी अपनी शक्ति का गुरु को ज्ञान कराकर पीछे गुरुजनों द्वारा व्याख्यान किया जो अपने को वांछित श्रुत को विनय सहित पढना, यह सूत्रसंश्रय है । इस प्रकार संक्षेप में समाचार अधिकार दस प्रकार का कहा । 

अब विस्तार समाचार अनेक भेदरूप है । उसे उदाहरण सहित प्रगट करने को कौन समर्थ है? जो संयमियों का रात्रि में तथा दिवस में आचरण करते हैं, वह जिनेन्द्र का कहा हुआ विस्तार समाचार जानना । उस समय साधु अपनी शक्ति अनुसार भक्ति करके और निर्वाण की वांछा करके क्रियाकलाप के सूत्र, आचारांग, परम पुरुषों के पुराण, त्रिलोक के वर्णन का शास्त्र, सिद्धांत तर्कशास्त्र, द्वादशांग तथा अंगबाह्य शास्त्र को बहुत ही अनुराग पूर्वक पठन करते हैं । अब आचार्यपद के योग्य कौन होता है, यह कहते हैं - 

जो दर्शन-ज्ञान-चारित्र के स्थान हों, सत्पुरुषों के शरण योग्य हों तथा महानपना, पराक्रमीपना, गंभीरपना, धैर्यादि गुणों से भूषित हों, चिरकाल के दीक्षित हों, इन्द्रियों को दमन करने वाले हों, सिद्धांत की परिपाटी जिसके प्रगट/ज्ञान में हो, दयावान हों, वात्सल्य सहित हों, शांत हों, जिनकी कषायें मन्द हों, आचार्यपद के योग्य हों तथा संघ को मान्य हों, वे प्रायश्चित्त आदि शास्त्र पढकर तथा आचार्य आदि द्वारा दिये गये आचार्यपद को प्राप्त होते हैं । जो पहले शिष्यपने का आचरण न करके और आचार्यपना करना चाहते हैं, वे शिक्षारहित अश्व/घोडे की तरह उन्मार्गगामी होते हैं । 
जिसने बहुत काल तक गुरुकुल सेया हो (गुरुओं के संघ में गुरुओं की आज्ञापूर्वक काल व्यतीत किया हो), पूर्वोक्त गुणों का धारक हो, वही आचार्य पद के योग्य है । इन गुणों के बिना उन्मार्गगामी ही जानना । साधुओं को सर्व प्राणियों में मैत्रीभाव रखना, सम्यग्दर्शनादि गुणों के धारकों में प्रमोद भाव करना और दुह्नखित जीवों में करुणाभाव रखना, मिथ्यादृष्टि, हठग्राही, व्यसनी और उन्मार्गगामियों में माध्यस्थ/राग-द्वेष रहित भाव रखना । साधुजन अरहंतों को, सिद्धों को, आचार्य को, उपाध्यायों को, जगत के गुरुओं, साधुओं को तथा जगत के हितकारक धर्म को वंदना करें; अन्य को वंदना नहीं करें और छींक आती है तब, अचानक देह में पीडा उत्पन्न हो तथा भय-जँभाई आने पर तथा जब इष्टकार्य को प्रारम्भ करे तब, प्रतिज्ञा से चिगते हों, शयन करते समय तथा विस्मय हो - इन कार्य के आदि में जिनेन्द्र का स्मरण करना योग्य है । 

अब आचार्य के कैसे वंदना करना, यह कहते हैं । जिस समय गुरु सुखपूर्वक बैठे हों, संघ की/संघ संबंधी कोई आकुलता न हो, अपने सामने हों, उस समय में आचार्य से एक हाथ मात्र अन्तराल छोडकर खडे रहकर, मुख से कहें - हे स्वामिन्! वंदना करता हूँ । इसप्रकार विनती करके और कैंची के समान अपने अष्ट अंगों से भूमि को स्पर्श करके तथा पीछी लेकर, अंजुली मस्तक पर लगाकर पशु की अर्ध-शय्या के समान नम्रीभूत होकर वंदना करें और आचार्य भी ॠद्धि आदि का गर्वरहित होकर पीछी सहित अंजुली मस्तक पर लगाकर प्रतिवंदना करें । पर के दोष देखने वाले तथा सत्यार्थ सम्यग्दर्शनादि गुणों का अपवाद करने वाले पार्श्वस्थ मुनि तपश्चरण करते हैं तो भी वन्दन करने योग्य नहीं । इसलिए जैन के यति, पार्श्वस्थादि भ्रष्ट मुनियों की वन्दना नहीं करते हैं । गुरुजनों के सामने यथेष्ठ/अपने मनमाने रहना, योग्य नहीं । गुरुओं से पूछना हो, तब ऐसे प्रश्न करें कि गुरुओं के परिणामों में कोप उत्पन्न न हो । उनके कहे गये वचन को अंगीकार करें, उसमें तत्पर रहें और गुरुजनों को पुस्तकादि सौंपना/देना हो तो दोनों हाथों से सौंपना और यदि गुरु अपने को देवें तो दोनोंे हाथों से विनय सहित ग्रहण करना । तथा मुनियों को समस्त मत में प्रशंसा योग्य "नमोऽस्तु" इस प्रकार नति करना प्रशंसा योग्य है । मुनियों को कोई नमस्कार करते हैं, तब मुनि क्या कहते हैं? - यह कहते हैं । यदि आर्यिका नमस्कार करती हैं तथा उत्कृष्ट श्रावक ग्यारह प्रतिमाधारी ब्रह्मचारी नमस्कार करें, तब उन्हें "कर्मक्षयोऽस्तु ते" तुम्हारे कर्म का नाश हो अथवा "समाधिरस्तु" - ऐसा कहें, तुम्हारे परिणामों में परम समता होओ । यदि गृहस्थ नमस्कार करें तो उसे "धर्मवृद्धिरस्तु" अथवा "शुभमस्तु" अथवा "शान्तिरस्तु" तुम्हारे धर्म की वृद्धि हो अथवा सातिशय पुण्य हो अथवा 

कल्याणरूप कार्य में अन्तराय का नाश हो, ऐसा कहें । यदि चांडालादि नमस्कार करते हैं तो उसे "पापक्षयोऽस्तु" तुम्हारे पापों का नाश हो, ऐसा आशीर्वाद देते हैं और सम्यग्दृष्टि तथा सम्यग्ज्ञानी मुनि अन्य श्रेष्ठ गुणों से रहित हों तो भी मान्य हैं, पूज्य हैं । जैसे श्रेष्ठ/उत्तम रत्न साण पर नहीं चढाया गया हो तो भी मूल्यवान ही है, बहुत मूल्य पाता ही है । साधुओं को आचार्य से सहित बोलना योग्य है । अन्य योगियों से प्रयोजन पडने पर बोलना, बिना प्रयोजन वचनालाप नहीं करना और श्रावकजन से या अन्य स्वजन से या मिथ्यादृष्टि जनों से वचनालाप करें अथवा न भी करें । 

मुनियों को आचार्य से बोलना उचित है, अन्य मुनियों से प्रयोजनवशात् बोलें । बिना प्रयोजन 'जैसे अन्य भेषी दश-पाँच इकट्ठे होकर वचनालाप किया करें हैं, वैसे' नहीं करते तथा श्रावकों से वा मिथ्यादृष्टिजनों से यदि अपने-पराये का हित होता दिखे तो बोलें और यदि अपना-पराये का हित होता नहीं दिखे तो नहीं बोलें । और कदाचित् कापालिक/कपाल रखने वाले भेषी का अथवा चांडालादि अथवा रजस्वला स्त्री का स्पर्श हो जाये तो प्रासुक जल को मस्तक पर ऐसे डालें, जैसे दंड जल में प्रवेश करता है और उस दिन उपवास करके पंच नमस्कार मंत्र को जपें । 

दिन के प्रभात काल और अस्त काल दोनों कालों में उद्योत/प्रकाश के समय में संस्तर, शय्या, आसन, उपकरण शोधना और आवश्यकादिकों में प्रवृत्ति करना उचित है । यदि अकेली आर्यिका प्रश्न करती हैं तो अकेले मुनि वचन नहीं बोलते और यदि गर्णिनी/मुख्य आर्यिका को आगे करके प्रश्न करें तो प्रश्न का उत्तर देते हैं । परन्तु हर कोई साधु तो उत्तर ही नहीं देते । जो अनेक गुणों के धारक हों, वे ही उत्तर देते हैं । संयमी आर्यिकाओं से वृथा आलाप-कथा नहीं करते और जिस स्थान में आर्यिका हों, उस स्थान में आहार नहीं करते, खडे नहीं रहते, आसन/ बैठते नहीं, शयन नहीं करते, व्याख्यान नहीं करते । जो मुनि अपना सम्यक् आचार तथा धर्म का और अपना यश चाहते हों तो स्त्रियों के आने के समय में एकांत में अकेले कदापि नहीं रहते । जिसका नाम ही परिणाम बिगाडता है तो अंग का देखना क्या-क्या अनर्थ नहीं करेगा? काम से भ्रष्ट ही होते हैं । इसलिए यह चिरकाल का दीक्षित है, यह आचार्य है, यह वृद्ध है या गुणों से स्थिर (गुणवान) है, यह श्रुत का पारगामी है, यह तपस्वी है - इस प्रकार काम को (काम विकार को) कुछ गिनती नहीं, सभी को तत्काल भ्रष्ट करता है । 

विधवा का, तपस्विनी का, कन्या का, कुलटा का तथा वेश्यादि का संग करने वाला साधु क्षणमात्र में अपवाद का स्थान होता है । इसलिए साधुओं को स्त्री मात्र ही का संग, अवलोकन, वचनालाप तथा उपदेश का त्याग करना योग्य है और जिसका अंग निश्चल हो, अति गंभीर हो, किसी के द्वारा परिणाम न चलें, क्षुधादि समस्त परीषह सहने वाला हो, अतिशय रूप जिसका ज्ञान-चारित्र हो, प्रामाणिक वचन बोलने वाला हो, वह आर्यिकाओं का उपदेशक होता है । जो इतने गुणसमूह से रहित कोई यति संयमी मद के उदय/मद के वश से आर्यिकाओं का उपदेश दाता हो जाये तो वह जिनेन्द्र की आज्ञा भंगादि महादोषों का पात्र होता है । 

अब प्रकरण प्राप्त आर्यिकाओं का भी समाचार कहते हैं । आर्यिकाओं का समूह लज्जा, विनय, वैराग्य, सम्यक् आचरण से भूषित हो, वे दो-चार, दस-बीस इत्यादि साथ में रहें, अकेली नहीं रहें और जो स्थान गृहस्थ से (गृहस्थों के रहनेवाले स्थान से) मिला हुआ न हो, गृहस्थों के गृहों से अति दूर भी न हो और अति निकट भी न हो, पापवर्जित शुद्ध स्थान हो, वहाँ बसें/रहें । परस्पर रक्षा और अनुकूलता की वृत्ति में तत्पर हों, ये उनकी रक्षा करें, वे उनकी रक्षा करें । एक-दो वृद्ध आर्यिका संघ में हों । मौन से भिक्षा के लिये गृहस्थों में भी उच्च कुल के गृहस्थों के घरों की ओर परिभ्रमण करें । कदाचित् भोजन के अवसर बिना भी गृहस्थ के घर जाने योग्य आवश्यक धर्मकार्य हो तो गणिनी की आज्ञा से दो, तीन, चार इत्यादि गमन करें, एकाकी/ अकेली गृहस्थ के घर नहीं जायें । 
आर्यिका पाँच हाथ की दूरी से आचार्य को नमस्कार करें, छह हाथ के अन्तराल से/दूरी से उपाध्याय को नमस्कार करें और सात हाथ दूर रहकर साधुओं को नमस्कार करें, वह भी पशु-शय्या समान होकर नमस्कार करें । कर्मभूमि की द्रव्य स्त्री को आदि के तीन संहनन नहीं होते तथा वस्त्र ग्रहण करने से चारित्र भी नहीं होता, अत: द्रव्य स्त्री को मुक्ति कहना मिथ्या है और जो चारित्र होता है, वह देशचारित्र/पंचम गुणस्थान ही होता है । यदि व्रत मात्र से ही मुक्ति हो जाये तो पुरुषों को नग्नपना धारण करना वृथा हो, फिर तो गृहस्थ के भी मुक्ति हो जाये तथा तिर्यंच देशव्रती के भी रत्नत्रय होता है, उसके भी मुक्ति होना चाहिए । अत: स्त्री के मुक्ति नहीं ही होती । 

जो आर्यिका रजस्वला हों तो तीन दिन पर्यंत नीरस भोजन करे या एक आंतरे भोजन करें या तीन उपवास करें । चौथे दिन स्नान करके और समीचीन (सच्चे) पंच परम गुरु का जाप करके शुद्ध होती हैं तथा आर्यिका गीत-गान नहीं करें । रुदन, स्नान, विलेपनादि से रहित होती हैं/नहीं करती हैं तथा जाति, कीर्ति और उचित आचार संयुक्त होती हैं । ज्ञानाभ्यास, क्षमा तथा आर्जव गुण से संयुक्त होती हैं । विकाररूप वस्त्र भेष जिसके नहीं होता एवं अपने देह से भी निह्नस्पृह होती हैं; पढना, पढाना, व्याख्यानादि करना - ऐसा समाचार आर्यिका का परमागम में कहा है । 

अब और भी साधु के समाचार कहते हैं - यदि मुनीश्वर अपने आवास देश से निकलने/ अन्य देश में जाने की इच्छा करें, शीतल स्थान से उष्ण स्थान में जायें तथा ठंडे स्थान से गर्म स्थान में जायें, तब पीछी से शरीर का प्रमार्जन करना उचित है । इसी प्रकार प्रवेश करते समय भी शीत-उष्ण जीवों की बाधा दूर करने के लिये प्रमार्जन करना उचित है तथा श्वेत, रक्त, कृष्ण गुण सहित भूमि में/अन्य भूमि से अन्य भूमि में प्रवेश करना हो, तब कटि प्रदेशों/कमर भाग से नीचे पीछी से प्रमार्जन करना उचित है तथा जल में प्रवेश करने से सचित्त-अचित्त धूल पादादिक में लगी हो तो जितने समय तक चरणों से न गिर जाये, तब तक गमन नहीं करें, जल के समीप ही रहें और महान नदी को पार करते समय तटभाग में सिद्ध वन्दना के पाठ पूर्वक सिद्ध वन्दना करके प्रतिज्ञा करें कि जब तक दूसरे तट को नहीं पहुँचता, तब तक के लिये मैं सर्व शरीर, भोजन वा उपकरण का त्याग करता हूँ । ऐसे प्रत्याख्यान/भोजनादि का त्याग-ग्रहण करके चित्त को सावधान करके नाव में चढें और पर-तट में नाव से उतरकर अतिचार दूर करने को कायोत्सर्ग करें । इसी प्रकार महावन में प्रवेश करें, तब भी आहारादि का त्याग करें । जब वन से पार हो जाऊँगा, तब भोजन करूँगा तथा वन में से निकल जायें, तब भी कायोत्सर्ग करें । 
तथा भिक्षा भोजन के निमित्त गृहों में प्रवेश करने का इच्छुक हो, तब पहले ही अवलोकन करें कि यहाँ बलद या भैंस या प्रसूति को प्राप्त गाय या दुष्ट मींडा या दुष्ट श्वान या भिक्षा के लिये श्रमण मुनि हैं या नहीं हैं । यदि न हों तो प्रवेश करें अथवा जिस गृह में तिर्यंच भय को प्राप्त न हों, वहाँ प्रवेश करें । जहाँ तिर्यंच भयभीत होंगे तो यति को बाधा करेंगे अथवा भय से भागेंगे तो त्रस-स्थावर जीवों को बाधा करेंगे तथा तिर्यंच क्लेश को प्राप्त हों तो गड्ढे-गर्त इत्यादि में गिर जायें तो मरण को प्राप्त होंगे । इसलिए जिस प्रकार तिर्यंचों को बाधा उत्पन्न न हो, ऐसा जानकर तथा तिर्यंचों के द्वारा अपने को बाधा न हो, ऐसे प्रवेश करना । और यदि गृहस्थ के घर में अन्य भिक्षा लेने वाला न हो या भिक्षा लेकर निकल गये हों, तब गृहस्थ के घर में प्रवेश करना । यदि अन्य भिक्षा लेने वाला भी हो और स्वयं भी प्रवेश करे तो कोई दातार विचार करे - "बहुत भिक्षुक आ गये, अब किसको देऊँ? बहुत को देने में हम असमर्थ हैं" या ऐसा विचार करके कि किसी को नहीं देना, तब भोगांतराय कर्म का बंध होगा । अन्य भिक्षा लेने वाले अनेक भेषधारी भी साधुओं का तिरस्कार करें कि "हम तो आशा करके इस गृह में आये और हमें देने वाले के बीच में यह कौन आ गया?" इस प्रकार ईर्ष्या करके तिरस्कार करते हैं । इसलिए अन्य भिक्षाचारी न हों, तब प्रवेश करें । 

गृहस्थों के गृहों में अन्य भिक्षाचारी जब तक भिक्षा लेवें अथवा जिस स्थान में रहने वाले को गृहस्थ भिक्षा देवें, उतने प्रमाण भूमि के भाग में यति प्रवेश करें तथा सकडे दरवाजे में बहुत जनों के साथ में प्रवेश नहीं करें । यदि प्रवेश करेंगे तो शरीर में पीडा हो अथवा अंगों को संकोच करके प्रवेश करते देखें तो कोई अन्य निकलते - प्रवेश करते क्रोध करें या हास्य करें, तब अपनी विराधना हो तथा मिथ्यात्व की आराधना हो अथवा द्वार के पीछे रहने वाले जीवों को पीडा हो, अपने को पीडा हो तथा ऊपर से लटकते हुए जीवों को बाधा करें, इसलिए ऊपर-नीचे-पीछे देखकर बहुत संघट्ट रहित प्रवेश करना उचित है और यदि भूमि तत्काल की लीपी हो तथा जल सींचने से गीली हो, हरित पत्र, फल, पुष्पादि से व्याप्त हो वा जीवों के बिल जिसमें बहुत हों या गृहस्थजनों के भोजन के लिये मंगल, चौका कर रखा हो वा देवता सहित हो वा समीप में लोगों का शयन, आसन हो वा मल-मूत्रादि से व्याप्त हो, ऐसी भूमि में प्रवेश नहीं करें - इत्यादि समाचार में कुशलपना बहुत प्रकार के आचार्य के संघ में प्रवेश करने से होता है और भी योगीश्वरों के स्थान, भोजन, गमन, आगमन इत्यादि क्रियाओं का ज्ञान होता है । मैं गुरुकुल में बसने वाला हूँ, सूत्र के अर्थ का ज्ञाता हूँ, मुझे आचार का क्रम तथा सूत्र का अर्थ दूसरों से जानना बाकी नहीं है - इसप्रकार अभिमान नहीं करना, गुरुजनों की शिक्षा में उद्यमी रहना ही उचित है । 