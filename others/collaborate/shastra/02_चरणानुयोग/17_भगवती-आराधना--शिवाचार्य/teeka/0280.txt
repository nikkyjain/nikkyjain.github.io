सर्व संघ के स्वामी आचार्य जब सल्लेखना लेते हैं, तब धर्म की परिपाटीकी प्रवृत्ति के लिये अपने समान गुणों के धारक जो आचार्य पद के योग्य, उन्हें संघ में स्थापितकरते हैं/आचार्य पद सौंप देते हैं । शुभ अवसर में सम्पूर्ण संघ को बुलाकर कहते हैं कि अभीतक तो रत्नत्रय के आराधक साधु की दीक्षा, शिक्षा देने की प्रवृत्ति हमने की । अब सम्पूर्णसंघ इन आचार्य की आज्ञा-प्रमाण प्रवर्तन करो । ये तुम्हारे आचार्य हैं, हम सम्पूर्ण संघ से क्षमा चाहते हैं ।
अब आचार्य पद योग्य कौन होते हैं, यह सूत्र के अनुसार कहते हैं- 
जो साधु बडे कुलवाला/राजा हो (या राज-पुत्र हो), महान हो, श्रेष्ठी हो या जगत में उत्तम हो, राज्य मान्य ब्राह्मण, क्षत्रिय, वैश्य कुल में उत्पन्न हुआ हो, रूपवान हो; जिसका उच्च आचरण जगत में प्रसिद्ध हो, गृहाचार में भी कभी हीन आचरण-व्यवहार नहीं किया हो; संसार के भोगों को छोडकर संसार, देह, भोगों से अति-विरक्त हो, लौकिक और परमार्थ दोनों का ज्ञाता हो, महान बुद्धि का धारक हो, महान तप का धारक हो, अन्य संघ के मुनीश्वर उनके समान तप न कर सकें, अधिक समय का दीक्षित हो, बहुत समय तक गुरुकुल सेवन/ गुरु संघ में रहकर आज्ञा का पालन किया हो, वचनों का महान अतिशय सहित हो/जिनके वचन श्रवण मात्र से ही अनेक जीवों की धर्म में दृढ प्रतीति हो जाये और सर्वजीवों की आत्महित में प्रवृत्ति हो जाये तथा सिद्धांतरूप समुद्र का पारगामी हो, इन्द्रियों का दमन करने वाला हो, इहलोक-परलोक संबंधी भोगाभिलाषा रहित हो, धीर हो, उपसर्ग-परीषह आने पर चलायमान न हो; क्योंकि यदि आचार्य ही चलायमान हो जायें, तब तो संघ भ्रष्ट हो जायेगा । 

स्व-मत तथा पर-मत का जानने वाला हो, जिसे स्व-मत और पर-मत का ज्ञान न हो तो पर के प्रश्नादि द्वारा धर्म का स्थापन करने में असमर्थ हो जाये, तब तो धर्म का लोप हो जायेगा । गंभीर हो, तत्त्व का ज्ञानी हो, धर्म की प्रभावना करने का जिसका स्वभाव हो, गुरुओं के निकट प्रायश्चित्त सूत्र पढा हो । आचार्य के छत्तीस गुणों सहित हो तथा सम्पूर्ण संघ पहले से ही जानता हो कि ये भाग्यवान् आगे आचार्य होने योग्य हैं - सम्पूर्ण संघ का अधिपतिपना ये करेंगे - इत्यादि गुणों सहित के आचार्यपना होता है । इतने गुणों के बिना जो आचार्यपना करें तो धर्मतीर्थ का लोप हो जाये, उन्मार्ग की प्रवृत्ति चल पडे, सम्पूर्ण संघ स्वेच्छाचारी हो जाये, सूत्र की और आचार की परिपाटी नष्ट हो जाये, इसलिए गुणवान के ही आचार्यपना होता है । 

इति सविचार भक्तप्रत्याख्यानमरण के चालीस अधिकारों में आचार्यपना छोडकर अन्य योग्य साधु को आचार्यपना देना - ऐसा दिशा नामक बारहवाँ अधिकार पाँच गाथाओं द्वारा पूर्ण किया । 