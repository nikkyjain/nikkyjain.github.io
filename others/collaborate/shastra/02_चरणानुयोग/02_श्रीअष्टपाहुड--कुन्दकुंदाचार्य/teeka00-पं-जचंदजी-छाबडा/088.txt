((दिग्विदिग्मानं प्रथमं अनर्थदण्डस्य वर्जनं द्वितीयम्‌;;भोगोपभोगपरिमाणं इमान्येव गुणव्रतानि त्रीणि ॥२५॥))
यहाँ गुण शब्द तो उपकार का वाचक है, ये अणुव्रतों का उपकार करते हैं । दिशा विदिशा अर्थात्‌ पूर्व दिशादिक में गमन करने की मर्यादा करे । अनर्थदण्ड अर्थात्‌ जिन कार्यों में अपना प्रयोजन न सधे इसप्रकार पापकार्यों को न करे ।
प्रश्न - प्रयोजन के बिना तो कोई भी जीव कार्य नहीं करता है, कुछ प्रयोजन विचार करके ही करता है फिर अनर्थदण्ड क्या ?
इसका समाधान - सम्यग्दृष्टि श्रावक होता है वह प्रयोजन अपने पद के योग्य विचारता है, पद के सिवाय सब अनर्थ है । पापी पुरुषों के तो सब ही पाप प्रयोजन है, उसकी क्या कथा ? भोग कहने से भोजनादिक और उपभोग कहने से स्त्री, वस्त्र, आभूषण, वाहनादिक का परिमाण करे - इसप्रकार जानना ॥२५॥