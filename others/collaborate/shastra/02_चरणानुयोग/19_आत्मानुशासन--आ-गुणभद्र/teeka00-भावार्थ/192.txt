विशेषार्थ- जो मनुष्य हिताहित के विवेक से रहित होकर विषयों में अनुरक्त रहता है वह भी यदि कभी अपनी प्यारी स्त्री के विषय में कुछ दुराचरण आदि को सुनता है तो उस स्त्री का परित्याग कर देता है । परन्तु आश्चर्य है कि जो विद्वान् आत्महित में तत्पर है तथा जिसने एक भव में ही नहीं, बल्कि अनेक भवों में विषयों से उत्पन्न होनेवाले दोषों का प्रत्यक्ष में अनुभव भी कर लिया है ; वह विष के समान अनिष्ट उन विषयों को नहीं छोडता है। इससे अधिक लज्जा की बात भला और क्या हो सकती है॥१९२॥