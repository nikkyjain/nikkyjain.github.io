विशेषार्थ- बन्ध के कारण राग-द्वेष हैं । जीव के जबतक आत्म-परविवेक प्रगट नहीं होता है तबतक उसके राग-द्वेष की विषयभूत हुई परवस्तुओं के निमित्त से बन्ध ही हुआ करता है । परन्तु जब उसके वह आत्म-परविवेक आविर्भूत हो जाता है तब वह पूर्व में जिन वस्तुओं से राग-द्वेष करके दृढ कर्मबन्ध करता था वे ही, अब उसकी चूंकि उपेक्षा की विषयभूत हो जाती हैं अतएव उन्हीं के निमित्त से अब उक्त बन्ध का विनाश-संवर और निर्जरा-होने लगती है । यह ज्ञान और वैराग्य का ही माहात्म्य है ॥२४४॥