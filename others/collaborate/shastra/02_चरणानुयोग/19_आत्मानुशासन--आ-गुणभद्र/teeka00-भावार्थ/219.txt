विशेषार्थ- व्यक्ति जिस विषय में अभिमान करता है उस विषय में उसका अभिमान तभी उचित कहा जा सकता है जब कि वह प्रकृत विषय में परिपूर्णता को प्राप्त हो। परन्तु ऐसा है नहीं, क्योंकि लोक में प्रत्येक विषय में एक से दूसरा और दूसरे से तीसरा इस क्रम से अधिकाधिक पाया जाता है । जैसे पृथिवी महाप्रमाणवाली है, उसमें जगत की सब ही वस्तुएं समायी हुई हैं । परन्तु वह विशाल पृथिवी भी वातवलयों के आश्रित है। उस  पृथिवी और उन वातवलयों से भी महान् आकाश है जो उन सबको भी अपने भीतर धारण करता है । तथा इस आकाश से भी महान् प्रमाणवाला सर्वज्ञ का ज्ञान है जो उस अनन्त आकाश को भी अपने विषय स्वरूप से ग्रहण करता है। इस प्रकार सर्वत्र ही जब उत्कर्ष की तरतमता पायी जाती है तब कोई भी किसी विषय में पूर्णता का अभिमान नहीं कर सकता है ॥२१९॥