विशेषार्थ- जिस प्रकार कोई मनुष्य यदि नदी के प्रवाहमें पड़ जाता है तो वह दूर तक बहता हुआ चला जाता है । ऐसी अवस्था में यदि वह अपने तैरने के सामर्थ्य का अनुभव करके उसे पार करने का प्रयत्न करे तो वह निश्चित ही उससे पार हो सकता है। परन्तु यदि वह व्याकुल होकर अपनी तैरने की कला का स्मरण नहीं करता है तो फिर वह उसके साथ बहता हुआ उस भयानक अपार समुद्र के बीच में जा पहुंचेगा जहां उसे खाने के लिये मुख को फाडकर हिंस्र जलजन्तु (मगर व घडयाल आदि) तत्पर रहेंगे। ठीक इसी प्रकार से अज्ञानी प्राणी नदी के समान भयावह विषयों की तृष्णा में फंसकर उसके कारण मोक्षमार्ग से बहुत दूर हो जाता है । वह यदि यह विचार करे कि मैं स्वयं ही इस विषयतृष्णा में फंसा हूं, अतः इससे छुटकारा पाने में भी मैं पूर्णतया स्वतन्त्र हूं, मुझे दूसरा कोई परतन्त्र करने वाला नहीं है; तो वह उक्त विषयतृष्णा को छोडकर मोक्षमार्ग में प्रवृत्त हो सकता है । परन्तु यदि वह अपनी ही अज्ञानता से ऐसा नहीं करता है तो यह निश्चित है कि इससे वह समुद्र के समान अथाह और अपरिमित उस संसार (निगोदादि पर्याय) के मध्य में जा पहुंचेगा कि जहां से उसका निकलना अशक्य होगा और जहां उसे अनन्त बार जन्ममरण के दुख को सहना पडेगा ॥४९॥