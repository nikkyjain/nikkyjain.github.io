विशेषार्थ- यह शरीर अतिशय अपवित्र एवं तीव्र दुःखों का कारण है। फिर भी अज्ञानी प्राणी उससे अनुराग करना नहीं छोडता है । इतना ही नहीं, बल्कि वह उत्तरोत्तर उसमें अधिक ही आसक्त होता है। यह देखकर दयालु साधु उसे अनेक प्रकार से समझा करके उससे विरक्त करने का निरन्तर प्रयत्न करते हैं। दूसरे प्राणियों के कल्याण में निरत रहना यह महात्माओं का स्वभाव ही हुआ करता है। ऐसे साधु पुरुषों का समागम दुर्लभ है। संसार में ऐसे निकृष्ट जन ही अधिक देखे जाते हैं जो दूसरों के साथ मधुर भाषण करके उन्हें धोखा देने में उद्यत रहते हैं ॥९७॥ 