विशेषार्थ- संसार में सबसे श्रेष्ठ चक्रवर्ती का साम्राज्य समझा जाता है, परन्तु उसको कष्टपूर्वक प्राप्त करके भी अन्त में मोक्षसुख की इच्छा से उन्हें भी वह छोडना ही पड़ा है। और तो क्या कहा जाय, किन्तु तीर्थंकर भी प्राप्त राज्य लक्ष्मी को छोड देने के पश्चात् ही जगत का कल्याण करने वाली आर्हन्त्य लक्ष्मी और अन्त में मोक्ष-लक्ष्मी को प्राप्त करते हैं । इस प्रकार जब समस्त विषयों का छोडना अनिवार्य है तब सबसे उत्तम तो यही है कि ममत्वबुद्धि को छोडकर उन्हें ग्रहण ही न किया जाय, अन्यथा यदि उन्हें ग्रहण करने के पश्चात् छोडा तो फिर उस साधु के समान हंसी का पात्र बनना पड़ेगा जो भिक्षा में प्राप्त हुए लड्डू के विष्ठा में गिर जाने पर उसे धोने के पश्चात् छोडता है। अभिप्राय यह है कि जो प्राणी तदनुकूल धर्म के आचरण के बिना ही मोहवश विषयों को प्राप्त करने के लिये निष्फल प्रयत्न करते हैं वे लोगों की हंसी के पात्र बनते हैं। अतएव वास्तविक सुख का साधन जो धर्म है उसका ही परिपालन करना योग्य है। इससे ऐहिक एवं परलौकिक सुख की प्राप्ति स्वयमेव होगी ॥४०॥