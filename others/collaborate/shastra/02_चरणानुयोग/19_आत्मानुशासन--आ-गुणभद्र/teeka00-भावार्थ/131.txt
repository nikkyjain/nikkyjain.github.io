विशेषार्थ- जो भव्य जीव सब इन्द्रियविषयों को छोडकर मुनिधर्म को स्वीकार करता है और तपश्चरण में प्रवृत्त हो जाता है वह यदि तत्पश्चात् स्त्रियों के विषय में अनुरक्त होता है तो यह उसके लिये लज्जा की बात है । ऐसे ही साधु के लक्ष्य में रखकर यहां यह कहा गया है कि हे निर्लज्ज ! तेरा यह शरीर तप के कारण मलिन एवं बीभत्स हो गया है । तू जिन स्त्रियों को चाहता है वे तेरे इस घृणित शरीर को देखकर इस प्रकार से भयभीत होगी जिस प्रकार कि मनुष्य अधजले मृतशरीर (मुर्दा) को देखकर भयभीत होते हैं । ऐसी अवस्था में यह तू ही बता कि जैसे तू उन स्त्रियों को चाहता है वैसे ही क्या वे भी तुझे चाहेगी या नहीं ? चाहना तो दूर ही रहा, किन्तु वे तुझे देखकर भय से दूर ही भागेगीं। फिर भला तू उनके विषय में अनुरक्त होकर व्यर्थ में अपने आपको क्यों दुर्गति में डालता है ? यह तेरे लिये उचित नहीं है ॥१३१॥