विशेषार्थ- जिस प्रकार अहेरी के द्वारा मारे गये बाणों से व्यथित हुए हिरण इधर ऊधर वन में भागते हैं परन्तु कहीं भी अपने को स्थिर नहीं रख पाते हैं उसी प्रकार मुनिधर्म से भ्रष्ट होकर भी अपने को मुनि मानने वाले जो साधु स्त्रियों की कटाक्षपूर्ण चिंतवन से पीडित होकर विषय-वन में विचरण करते हुए कहीं पर भी स्थिर नहीं रहते हैं, किन्तु एक से दूसरे और दूसरे से तीसरे आदि विषयों की सदा अभिलाषा रखकर संतप्त होते हैं,वे मुनि ऐसे अस्थिरचित्त हैं जैसे कि वायु से प्रेरित होकर बादल अस्थिर होते हैं । ऐसे साधुओं के संसर्ग में रहकर कोई भी प्राणी आत्महित नहीं कर सकता है । इसीलिये यहां यह उपदेश दिया गया है कि जो भव्य जीव अपना हित करना चाहते हैं उन्हें ऐसे भ्रष्ट साधुओं से दूर ही रहना चाहिये॥१५०॥