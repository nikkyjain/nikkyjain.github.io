विशेषार्थ- जिस प्रकार युद्ध भूमि में जब तक शत्रुसेना की ध्वजा फहराती रहती है तबतक शूर-वीरों को शान्ति नहीं मिलती है- तब तक वे उस ध्वजा को गिराने के लिये भीषण रण में ही उद्युक्त रहते हैं। इस प्रकार जब वे उस शत्रु की ध्वजा को छिन्नभिन्न कर डालते हैं तब ही उन्हें अभूतपूर्व आनन्द का अनुभव होता है। ठीक उसी प्रकार से यह प्राणी भी जबतक शत्रुसेना की ध्वजा के समान उस दुष्ट विषयवासना को नष्ट नहीं कर देता है तबतक शान्ति (सन्तोष) को प्राप्त नहीं होता-- वह उन विषयों को प्राप्त करने के लिये नाना प्रकार के कष्टों को ही सहता है। किन्तु जैसे ही वह विवेक को प्राप्त होकर उक्त विषयतृष्णा को नष्ट कर देता है वैसे ही उसे अनुपम शान्ति का अनुभव होने लगता है । इससे यह निश्चित है कि सुख का कारण अभीष्ट विषयों की प्राप्ति नहीं है, किन्तु उनका परित्याग ही है ॥५०॥