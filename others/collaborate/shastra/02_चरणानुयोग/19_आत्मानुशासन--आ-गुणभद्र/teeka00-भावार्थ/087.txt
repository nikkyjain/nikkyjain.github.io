विशेषार्थ- यह संसार भयानक समुद्र के समान है- समुद्र में जहां तृष्णा (प्यास) को न शान्त कर सकने वाला खारा जल रहता है वहां संसार में तृष्णा (विषयाभिलाषा) को न शान्त कर सकनेवाला इष्ट विषयभोगजनित सुख रहता है, समुद्र में यदि बडवानल की ज्वालाओं से उसका जल जलता रहता है तो संसार में भी प्राणी अनेक प्रकार के मानसिक दुःखों से जलते (संतप्त) रहते हैं; समुद्र में जहां उसको क्षुब्ध करने वाली बडी बडी लहरों की परम्परा चलती है यहां संसार में भी प्राणी को पीडित करने वाली लहरों के समान जन्म, जरा और मरण की परम्परा चलती रहती है; तथा समुद्र में यदि मगर एवं घडियाल आदि हिंसक जन्तु रहते हैं तो संसार में भी घातक मोह रहता है । इस प्रकार संसार और समुद्र इन दोनों के समान होने पर जिस प्रकार गम्भीर एवं अपार समुद्र में गिरे हुए प्राणियों का उसमें स्थित मगर-मत्स्यादि के मुख से बचना अशक्य है- विरला ही कोई भाग्यवान् बचता है, उसी प्रकार संसार में स्थित प्राणियों का मोह से बचना अशक्य है-- विरले ही विवेकी जीव उसके प्रभाव से बचते हैं ॥८७॥