विशेषार्थ- यह पुराणप्रसिद्ध बात है कि भगवान् ऋषभ देव दीक्षा लेने के बाद छह मास के उपवास को पूर्ण करके आहार के लिये छह माह घूमे थे, परंतु भोगभूमि के बाद उस समय कर्म भूमि का पादुर्भाव होने से कोई भी आहार दान की विधि को नहीं जानता था। इसीलिये उन्हें छह माह तक विधिपूर्वक निरन्तराय आहार नहीं प्राप्त हो सका था । अन्त में जब राजा श्रेयांस को जातिस्मरण हुआ तब उसने जिस विधि से श्रीमती के भव में आहारदान दिया था उसी विधि से भगवान् आदि जिनेन्द्र को आहार दिया इस प्रकार दैववशात् जब भगवान् ऋषभनाथ जैसे महापुरुष को भी निरभिमान होकर भिक्षा के लिये छह माह तक घर-घर घूमना पड़ा और वह नहीं प्राप्त हुई तो फिर यदि साधारण जनों को अपने अभीष्ट प्रयोजन की सिद्धि में कष्ट उपस्थित होता है तो उन्हें वह सहन करना ही चाहिये ॥११८॥