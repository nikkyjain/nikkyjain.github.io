विशेषार्थ- लोक में जो भी घटपटादि भिन्न भिन्न वस्तुएं देखने में आती हैं वे मूर्तिकरूप से समान होकर भी एक दूसरे के साथ अभेदरूपता को प्राप्त नहीं होती हैं। परन्तु यह अज्ञानी प्राणी स्वयं अमूर्तिक होकर भी अपने से भिन्न स्त्री-पुत्र एवं धन सम्पत्ति आदि मूर्तिक पदार्थों के अभेद को प्राप्त होता है- उन्हें अपना मानता है। यह उसके कर्मोदय का प्रभाव समझना चाहिये। जब जीव स्वयं रूप-रसादि से रहित (अमूर्तिक) एवं चैतन्यरूप है तब उसकी एकता रूपादिसहित (मूर्तिक) एवं जडस्वरूप उन स्त्री-पुत्रादि के साथ भला कैसे हो सकती है ? नहीं हो सकती है। फिर जो यह अपनी अज्ञानता से उक्त भिन्न पदार्थों को अपना समझकर उनके साथ अनुराग को प्राप्त होता है उसका फल यह होगा कि उसे नरक और तिर्यंच गतियों में जाकर छेदने भेदने आदि के दुस्सह दुःखों को सहना पडेगा॥२००॥