विशेषार्थ- लोभी प्राणी को कैसा कष्ट भोगना पडता है, इसका उदाहरण देते हुए यहां यह बतलाया है कि देखो जो चमर मृग दौडने में अतिशय प्रवीण होता है उसकी पूंछ जब व्याधादिक भय से दौडते हुए लताओं में फंस जाती है तब वह बालों के लोभ से मेरी पूंछ के सुन्दर बाल टूट न जावें इस विचार से दौडना बंद करके वहीं पर रुक जाता है और इसीलिये वह व्याधादि के द्वारा केवल उन बालों से ही रहित नहीं किया जाता है, किन्तु उनके साथ प्राणों से भी रहित किया जाता है । इसी प्रकार सभी लोभी जीवों को उक्त लोभ के कारण दुःसह दुःख सहना पडता है ॥२२३॥