विशेषार्थ- यहां भ्रमर का उदाहरण देकर यह बतलाया है कि जिस प्रकार भ्रमर कमल के विषय में यह नहीं सोचता है कि इसका भक्षण हंस नहीं करते हैं, वह (कृतघ्न) जिस जल में उत्पन्न हुआ है उसी से अलिप्त रहता है, तथा वह रात्रि में मुकुलित होकर प्राणों का घातक बनेगा; इसीलिए वह उसमें आसक्त रहकर वहीं मरण को प्राप्त होता है। ठीक इसी प्रकार से विषयी जन भी यह विचार नहीं करते हैं कि इन विषयों का उपभोग हंसों के समान महात्मा पुरुषों ने नहीं किया है. ये सर्वदा रहने वाले नहीं हैं- देखते देखते नष्ट होनेवाले हैं, तथा आत्मस्वभाव के प्रतिकूल होकर प्राणी को नरकादि दुर्गतियों में ले जाने वाले हैं; इसीलिए वे उनमें आसक्त होकर उसी भ्रमर के समान जन्म-मरणादि के अनेक दुःखों को सहते हैं । सो यह कुछ आश्चर्यजनक बात नहीं है, कारण कि व्यसनी जनों का ऐसा स्वभाव ही होता है- उन्हें कभी अपने हित का विवेक नहीं रहता है ॥९३॥