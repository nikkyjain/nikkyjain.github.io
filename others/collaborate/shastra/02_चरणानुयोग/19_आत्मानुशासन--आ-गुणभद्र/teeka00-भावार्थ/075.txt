विशेषार्थ- जिस प्रकार किसी राजा का सुयोग्य मंत्री राजा और उसके राज्य की रक्षा के लिये कोट एवं गहरी खाई से वेष्टित नगर का निर्माण कराकर उसके बीच में दुर्गम दुर्ग (किला) का निर्माण कराता है उसी प्रकार मंत्री के समान विधि ने मनुष्यों की सुरक्षा के लिये उनके निवासस्थान (मनुष्यलोक) को कोट और खाई के समान एक दो नहीं किन्तु असंख्यात द्वीप-समुद्रों से, इसके पश्चात् तीन वायुमण्डलों और तत्पश्चात् भी आकाश से वेष्टित किया; तथा उनके नीचे व्यन्तरों, भवनवासियों एवं नारकियों को और ऊपर वैमानिक देवों को स्थापित किया। इतना करने पर भी वह उन मनुष्यों को मरने से नहीं बचा सका- आयु के पूर्ण होने पर समयानुसार उन सबका मरण होता ही है। अभिप्राय यह है कि उपर्युक्त जो लोक की रचना है वह स्वाभाविक ही है । उसके उपर यहां यह उत्प्रेक्षा की गई है कि यह लोक की रचना क्या है, मानो ब्रह्मा ने मनुष्यों की रक्षा के लिये ही यह सब किया है, फिर भी खेद है कि वे मृत्यु से सुरक्षित नहीं रह सके । तात्पर्य यह कि मनुष्य ही नहीं, किन्तु जितने भी शरीरधारी प्राणी हैं वे सब समयानुसार मरण को अवश्य प्राप्त होने वाले हैं- उन्हें मृत्यु से बचाने वाला कोई भी नहीं है ॥७५॥