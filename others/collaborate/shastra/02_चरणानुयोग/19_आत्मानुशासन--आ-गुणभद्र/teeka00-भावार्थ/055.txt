विशेषार्थ- जिस प्रकार कोई दुर्बल बैल ग्रीष्म कालीन सूर्य के संताप से पीडित होकर तृष्णा (प्यास) से युक्त होता हुआ किसी जलाशय के पास जाता है और वहां पानी के समीप में स्थित भारी कीचड में फंसकर दुःसह दुख को सहता है उसी प्रकार यह अज्ञानी प्राणी भी ग्रीष्मकालीन सूर्य के समान संतापजनक इन्द्रियों से पीडित होकर तृष्णा (विषयवांछा) से युक्त होता हुआ उन विषयों को प्राप्त करने के लिये कठोर परिश्रम करता है और इसके लिये वह धर्म-अधर्म का भी विचार नहीं करता। परंतु वैसा पुण्य शेष न रहने से जब वे विषयभोग उसे नहीं प्राप्त होते हैं तब उसकी गति भी उक्त बैल के ही समान होती है- वह इच्छित भोगों को न पाकर उस बढी हुई तृष्णा से निरंतर संक्लिष्ट रहता है ॥५५॥