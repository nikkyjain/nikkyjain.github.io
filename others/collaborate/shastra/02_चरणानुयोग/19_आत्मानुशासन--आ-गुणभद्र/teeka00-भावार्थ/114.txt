विशेषार्थ- यहां यह बतलाया गया है कि वह तप प्राणी के लिये उभय लोकों में ही हितकारक है। इस लोक में तो वह इसलिये हितकारक है कि जो क्रोध आदि कषायें अनादि काल से प्राणी का अहित कर रही हैं उनको वह तप नष्ट कर देता है । कारण यह है कि जबतक क्रोधादि कषायें जागृत रहती हैं तबतक वह इच्छानिरोधात्मक तप संभव ही नहीं है । इसके अतिरिक्त वह तप इसी लोक में क्षमा,शांति एवं विशिष्ट ऋद्धि आदि दुर्लभ गुणों को भी प्राप्त कराता है। वह चूंकि परलोक में मोक्ष पुरुषार्थ को सिद्ध कराता है अतएव वह परलोक में भी हित का साधक है । इस प्रकार विचार करके जो विवेकी जीव हैं वे उभय लोक के संताप को दूर करनेवाले उस तप में अवश्य प्रवृत्त होते हैं ॥११४॥