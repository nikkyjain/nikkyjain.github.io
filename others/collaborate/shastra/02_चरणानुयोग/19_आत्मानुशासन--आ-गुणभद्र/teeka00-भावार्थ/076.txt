विशेषार्थ- लोक में सूर्य अतिशय प्रतापी माना जाता है । उसके एक हजार किरण (कर) क्या हैं मानो आक्रामक हाथ ही हैं । ऐसे अपूर्व बलशाली तेजस्वी सूर्य को भी ग्रहण के समय वह काला राहु ग्रसित करता है जिसके न तो स्थान का पता है और न जिसके शरीर भी है । जिस प्रकार वह प्रतापशाली भी सूर्य राहु के आक्रमण से आत्मरक्षा नहीं कर सकता है उसी प्रकार कितना भी बलवान् प्राणी क्यों न हो, किन्तु वह भी काल से (मृत्यु से) अपनी रक्षा नहीं कर सकता है-- समयानुसार मरण को प्राप्त होता ही है । कारण यह कि राहु के समान वह काल भी ऐसा है कि न तो उसके स्थान का ही पता है और न उसके शरीर भी है जिससे कि उसका कुछ प्रतिकार किया जा सके॥७६॥