मंगलाचरण में भववर्द्धक अत्यन्त दु:खदायी मैथुन-सेवन का निषेध
(द्रुतविलम्बित)
भव-विवर्धनमेव यतो भवेत्;
अधिक-दु:खकरं चिरमङ्गिनाम् ।
इति निजाङ्गनयाऽपि न तन्मतं;
मतिमतां सुरतं किमतोऽन्यथा ॥1॥
निज-वनिता से भी रति जीवों,को भववर्द्धक दु:खदायक ।
अत: सत्पुरुष उचित न मानें, तो पर-नारी किस लायक ?
मैथुन-सेवन से संसार की ही वृद्धि होती है तथा यह मैथुन, समस्त जीवों को अत्यन्त दु:ख देने वाला है; इसलिए सज्जन पुरुषों ने अपनी स्त्री के साथ भी इसका सेवन उचित नहीं माना है तो फिर दूसरी स्त्रियों या अन्य प्रकार से उसे अच्छा कैसे कहेंगे?

गुण-दोषों को विचारने वाले बुद्धिमानों की दृष्टि में मैथुन हीे पशुकर्म
पशव एव रते रत-मानसा; इति बुधै: पशुकर्म तदुच्यते ।
अभिधया ननु सार्थकयाऽनया; पशुगति: पुरतोऽस्य फलं भवेत् ॥2॥
कामातुर नर पशु है क्योंकि, बुध रति को पशुकर्म कहें ।
मैथुन से पशुगति ही होती, अत: नाम 'पशु' ठीक कहें॥
जो मनुष्य, मैथुन-सेवन के अत्यन्त अभिलाषी हैं, वे साक्षात् पशु ही हैं
क्योंकि वास्तविक रीति से पदार्थों के गुण-दोषों को विचारने वाले बुद्धिमान पुरुषों ने इस मैथुन को पशुकर्म ही कहा है, जो सर्वथा ठीक प्रतीत होता है क्योंकि मैथुन करने वाले मनुष्यों को मैथुनकर्म से पशुगति ही मिलती है ।

यदि स्वस्त्री से मैथुन उचित है तो पर्वों में स्वस्त्री का त्याग क्यों?
यदि भवेदबलासु रति: शुभा; किल निजासु सतामिह सर्वथा ।
किमिति पर्वसु सा परिवर्जिता; किमिति वा तपसे सततं बुधै: ॥3॥
निज-वनिता से रति यदि शुभ हो, तो फिर पर्व चतुष्टय में ।
क्यों नारी-संग तजें सत्पुरुष, बुध तप अङ्गीकार करें ?
यदि सज्जन पुरुषों का अपनी स्त्रियों के साथ मैथुनकर्म
करना, शुभ होता (उत्तम फल का देने वाला होता) तो वे अष्टमी, चतुर्दशी आदि पर्वों में अपनी स्त्री का त्याग क्यों करते हैं? तथा तपश्चरणादि के समय भी अपनी स्त्रियों को विद्वान लोग क्यों छोड़ देते हैं?

थोडे से सुख के लिए विद्वानों का मैथुन में आदर नहीं
रति-पतेरुदयान्नरयोषितो-रशुचिनोर्वपुषो: परि-घट्टनात् ।
अशुचि सुष्ठुतरं तदितो भवेत्; सुख-लवे विदुष: कथमादर: ॥4॥
कामोत्तेजित नर-नारी, तन-घर्षण से मैथुन होता ।
जिससे हो अपवित्र क्षणिक सुख, कैसे बुध आदर करता ?
रतिपति काम के उदय से उत्पन्न कामभावना से अत्यन्त अपवित्र दो शरीरों का आपस में परिघट्टन अर्थात् घिसना होता है, उस परिघट्टन से अत्यन्त अपवित्र फल की प्राप्ति होती है; इसलिए थोड़े से सुख की प्राप्ति के लिए विद्वान लोग, उस मैथुन का कैसे आदर कर सकते हैं?

काम-सम्बन्धी प्रीति, चैतन्य के वैरी मोह के फैलाव की कारण
अशुचिनि प्रसभं रतकर्मणि; प्रति-शरीरि-रतिर्यदपि स्थिता ।
चिदरि-मोह-विजृम्भण-दूषणात्; इयमहो भवतीति निषेधिता ॥5॥
नर-नारी में मैथुन के प्रति, बलपूर्वक होता अनुराग ।
अत: निषेध, अज्ञानजन्य चित्-शत्रु मोह का यह विस्तार॥
काम के वशीभूत होकर जबर्दस्त राग सहित अत्यन्त अपवित्र मैथुनकर्म के होने पर कामी स्त्री-पुरुषों के शरीर में काम-सम्बन्धी प्रीति, चैतन्य के वैरी मोह के दूषण से उत्पन्न होती है; इसलिए यह काम-प्रीति, सर्वथा निषिद्ध मानी गई है ।

संयमरूपी वृक्ष का खण्डन करने में मैथुन तीक्ष्ण कुठार के समान
निरवशेष-यम-द्रु -खण्डने; शित-कुठार-हतिर्ननु मैथुनम् ।
सततमात्महितं शुभमिच्छता; परिहृतिर्विधिनाऽस्य विधीयते ॥6॥
संयम-तरु पर इस मैथुन से, होता तीव्र कुठाराघात ।
अत: आत्महित के अभिलाषी, करते हैं इसका परित्याग॥
यह मैथुनकर्म, समस्त संयमरूपी वृक्ष के खण्डन करने में
तीक्ष्ण कुठार की धार के समान है; इसलिए जो मनुष्य, अपनी आत्मा का निर्मल हित करनेवाले हैं, वे सर्वथा इसका त्याग कर देते हैं ।

पापी जीवों की मैथुन में सदा प्रीति
मधु यथा पिबतो विकृतिस्तथा; वृजिन-कर्म-भृत: सुरते मति: ।
न पुनरेतदभीष्टमिहाङ्गिनां; न च परत्र यदायति दु:खदम् ॥7॥
मदिरा पिये पुरुष की भाँति, पापी को हो काम-विकार ।
किन्तु न इससे जीवों का हित, परभव में है अति दु:खकार॥
जिस प्रकार मदिरा पीने वाले पुरुष को विकार होता है, उसी प्रकार पापी पुरुष की सदा रति (मैथुन) में ही इच्छा रहती है; किन्तु यह जीवों का किसी प्रकार से हित करने वाला नहीं है, अपितु परभव में भी अनेक प्रकार के दु:ख देने वाला ही है ।

हे मन! यह विषय-सुख जहर के समान निषेध योग्य
रति-निषेध-विधौ यततां भवेत्; चपलतां प्रविहाय मन: सदा ।
विषय-सौख्यमिदं विष-सन्निभं; कुशलमस्ति न भुक्तवतस्तव ॥8॥
रे मन! छोड़ चपलता, मैथुन तजने का तू कर पुरुषार्थ ।
विषयों का सुख विष है जिसका, भक्षण नहीं कभी हितकार॥
जो मनुष्य, अपना हित चाहते हैं, उनको अपने मन
को अच्छी तरह शिक्षा देनी चाहिए कि हे मन! तू सदैव चपलता को छोड़ कर, रति के निषेध करने में प्रयत्न कर क्योंकि यह विषय सौख्य-विषभक्षण करने के समान है; अत: इस विषय सुख को भोगते हुए तेरी कुछ भी कुशल नहीं है ।

उपसंहार में ब्रह्मचर्याष्टक से भोगियों को होने वाले दु:ख हेतु क्षमा
युवति-संगति-वर्जनमष्टकं; प्रति मुमुक्षुजनं भणितं मया ।
सुरत-राग-समुद्र-गता जना:, कुरुत मा क्रुधमत्र मुनौ मयि ॥9॥
नारी-संग-निषेधक अष्टक, मुमुक्षु, हेतु रचा मैंने ।
रागोदधि में डूबे जो नर, मुझे जान मुनि क्षमा करें॥
जो मनुष्य, मुमुक्षु अर्थात् मोक्ष-प्राप्ति के अभिलाषी हैं, उन मनुष्यों के लिए
मैंने युवती स्त्रियों के संग को निषेध करने वाले इस अष्टक का अर्थात् ब्रह्मचर्याष्टक का वर्णन किया है; किन्तु जो मनुष्य, भोगरूपी राग-समुद्र में डूबे हुए हैं, वे इस अष्टक को अच्छा नहीं समझते; अत: वे मुझे मुनि समझ कर क्षमा करें ।


