रोग के होने पर, सिर की या उदर के वेदना के होने पर, वे धैर्यशाली मुनि सहन करते हैं किन्तु शरीर की चिकित्सा नहीं चाहते हैं । रत्नत्रय में दृढ़ रहते हैं । वे साधु दुर्मनस्क नहीं होते हैं तथा हित-अहित के विवेक से शून्य भी नहीं होते हैं । वे अनाकुल रहते हैं अर्थात् किंकर्तव्यविमूढ़ नहीं होते हैं, अब मैं इस रोग का क्या इलाज करुँ? कैसे करूँ ? कहाँ जाऊँ ? इत्यादि प्रकार से धबराते नहीं हैं । वे साधु विवेक शील रहते हुए शरीर के रोग के प्रतीकार से रहित होते हैं । प्रत्युत सभी प्रकार की व्याधियों के हो जाने पर भी धैर्यपूर्वक सहन करते हैं ।