पब्भार कंदरेसु अ कापुरिसभयंकरेसु सप्पुरिसा ।
वसधी अभिरोचति य सावदबहुघोर गंभीरा ॥791॥
एयंतम्मि वसंता वयवग्घतरच्छ अच्छभल्लाणं ।
आगुंजियमारसियं सुणंति सद्दं गिरिगुहासु ॥792॥
रिंत्तचरसउणाणं णाणारुदरसिदभीदसद्दालं ।
उण्णावेंति वणंतं जत्थ वसंता समणसीहा ॥793॥
सीहा इव णरसीहा पव्वयतडकडयकंदरगुहासु ।
जिणवयणमणुमणंता अणुविग्गमणा परिवसंति ॥794॥
सावदसयाणुचरिये परिभयभीमंधयारगंभीरे ।
धम्माणुरायरत्ता वसंति रिंत्त गिरिगुहासु ॥795॥