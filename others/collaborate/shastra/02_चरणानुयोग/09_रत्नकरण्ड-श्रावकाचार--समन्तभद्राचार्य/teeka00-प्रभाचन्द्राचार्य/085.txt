तथैतदपि तैस्त्याज्यमित्याह --
[[अवहेयं]] त्याज्यम् । किं तत् ? [[मूलकम्]] । तथा [[शृङ्गवेराणि]] आद्र्रकाणि । किं विशिष्टानि ? [[आद्र्राणि]] अशुष्काणि । तथा नवनीतं च । निम्बकुसुममित्युपलक्षणं सकलकुसुमविशेषाणां तेषाम् । तथा कैतकं केतक्या इदं कैतकं गुधरा इत्येवम्, इत्यादि सर्वमवहेयम् । कस्मात् [[अल्पफलबहुविघातात्]] । अल्पं फलं यस्यासावल्पफल:, बहूनां त्रसजीवानां विघातो विनाशो बहुविघात: अल्पफलश्चासौ बहुविघातश्च तस्मात् ॥३९॥
