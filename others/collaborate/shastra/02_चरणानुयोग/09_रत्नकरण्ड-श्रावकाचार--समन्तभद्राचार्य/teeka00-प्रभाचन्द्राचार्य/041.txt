यत् प्राक् प्रत्येकं श्‍लोकै: सम्यग्दर्शनस्य फलमुक्तं तद्दर्शनाधिकारस्य समाप्तौ सङ्‍ग्रहवृत्तेनोपसंहृत्य प्रतिपादयन्नाह-
[[शिवं]] मोक्षम् । [[उपैति]] प्राप्रोति । कोऽसौ ? [[भव्य:]] सम्यग्दृष्टि: । कथम्भूत: ? [[जिनभक्ति:]] जिने भक्तिर्यस्य । किं कृत्वा ? [[लब्ध्वा]] । कम् ? [[देवेन्द्रचक्रमहिमानं]] देवानामिन्द्रा देवेन्द्रास्तेषां चक्रं सङ्घातस्तत्र तस्य वा महिमानं विभूति माहात्म्यम् । कथम्भूतम् ? [[अमेयमानम्]] अमेयोऽपर्यन्तं मानं पूजा ज्ञानं वा यस्य तममेयमानम् । तथा [[राजेन्द्रचक्रं]] लब्ध्वा राज्ञामिन्द्राश्चक्रवर्तिनस्तेषां चक्रं चक्ररत्नम् । किं विशिष्टम् ? [[अवनीन्द्रशिरोऽर्चनीयम्]] अवन्यां निज-निजपृथिव्याम् इन्द्रा: मुकुटबद्धा: राजानस्तेषां शिरोभिरर्चनीयम् । तथा [[धर्मेन्द्रचक्रं]] लब्ध्वा धर्मस्तस्योत्तमक्षमादिलक्षणस्य चारित्रलक्षणस्य वा इन्द्रा अनुष्ठातार: प्रणेतारो वा तीर्थङ्करादयस्तेषां चक्रं सङ्घातं धर्मेन्द्राणां वा तीर्थकृतां सूचकं चक्रं धर्मचक्रम् । कथम्भूतम् ? [[अधरीकृतसर्वलोकम्]] अधरीकृतो भृत्यतां नीत: सर्वलोकस्त्रिभुवनं येन तत् । एतत्सर्वं लब्ध्वा पश्चाच्छिवं चोपैति भव्य इति ॥४१॥
इति प्रभाचन्द्रविरचितायां समन्तभद्रस्वामिविरचितोपासकाध्ययनटीकायां प्रथम: परिच्छेद: ॥१॥