अथ तन्नमस्कारकरणानन्तरं किं कर्तुं लग्नो भवानित्याह --

[[देशयामि]] कथयामि । कं ? [[धर्मं]] । कथंभूतं ? [[समीचीनम्]] अबाधितं तदनुष्ठातॄणामिह परलोके चोपकारकम् । कथं तं तथा निश्चितवन्तो भवन्त इत्याह [[कर्मनिबर्हणं]] यतो धर्मः संसारदुःखसम्पादककर्मणां निबर्हणो विनाशकस्ततो यथोक्तविशेषणविशिष्टः । अमुमेवार्थं व्युत्पत्तिद्वारेणास्य समर्थयमानः संसारेत्‍याद्याह संसारे चर्तुगतिके दुःखानि शरीरमानसादीनि तेभ्यः [[सत्‍त्‍वान्]] प्राणिन उद्धृत्य यो [[धरति]] स्थापयति । क्व ? [[उत्तमे सुखे]] स्वर्गापवर्गादि प्रभवे सुखे स धर्म इत्युच्यते ॥२॥