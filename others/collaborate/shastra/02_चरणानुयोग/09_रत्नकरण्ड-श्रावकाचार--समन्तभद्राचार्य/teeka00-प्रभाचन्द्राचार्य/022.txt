कानि पुनस्तानि त्रीणि मूढानि यदमूढत्वं तस्य संसारोच्छेदसाधनं स्यादिति चेदुच्यते, लोकदेवतापाखण्डिमूढभेदात् त्रीणि मूढानि भवन्ति। तत्र लोकमूढं तावद्दर्शयन्नाह-

[[लोकमूढं]] लोकमूढत्वम् ? किम् ? [[आपगासागरस्नानम्]] आपगा नदी सागर: समुद्र: तत्र श्रेय: साधनाभिप्रायेण यत्स्नानं न पुन: शरीरप्रक्षालनाभिप्रायेण । तथा [[उच्चय:]] स्तूपविधानम् । केषाम् ? सिकताश्मनां सिकता वालुका, अश्मान: पाषाणस्तेषां । तथा [[गिरिपातो]] भृगुपातादि: । [[अग्रिपातश्च]] अग्रिप्रवेश: । एवमादि सर्वं लोकमूढं [[निगद्यते]] प्रतिपाद्यते ॥२२॥