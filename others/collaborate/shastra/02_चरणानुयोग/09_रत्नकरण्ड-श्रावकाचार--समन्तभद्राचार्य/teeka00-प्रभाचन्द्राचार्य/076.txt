तत्र पापोदेशस्य तावत् स्वरूपं प्ररूपयन्नाह --
[[स्मर्तव्यो]] ज्ञातव्य: । क: ? [[पापोपदेश:]] पाप: पापोपार्जनहेतुरुपदेश: । कथम्भूत: ? [[कथाप्रसङ्ग:]] कथानां तिर्यक्क्लेशादिवार्तानां प्रसङ्ग: पुन: पुन: प्रवृत्ति: । किंविशिष्ट: ? [[प्रसव:]] प्रसूत इति प्रभव: उत्पादक: । केषामित्याह -- [[तिर्यगित्यादि]], तिर्यक्क्लेशश्च हस्तिदमनादि:, वणिज्या च वणिजां कर्म क्रयविक्रयादि, हिंसा च प्राणिवध:, आरम्भश्च कृष्यादि:, प्रलम्भनं च वञ्चनं तानि आदिर्येषां मनुष्यक्लेशादीनां तानि तथोक्तानि तेषाम् ॥