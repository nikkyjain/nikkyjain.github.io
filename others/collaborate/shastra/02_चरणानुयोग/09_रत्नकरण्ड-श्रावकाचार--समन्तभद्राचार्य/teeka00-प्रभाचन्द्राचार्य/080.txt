अधुना प्रमादचर्यास्वरूपं निरूपयन्नाह --
[[प्रभाषन्ते]] प्रतिपादयन्ति । काम् ? [[प्रमादचर्याम्]] । किं तदित्याह -- [[क्षितीत्यादि]] । क्षितिश्च सलिलं च दहनश्च तेषामारम्भं क्षितिखननसलिलप्रक्षेपणदहनप्रज्वलनपवनकरणलक्षणम् । किंविशिष्टम् ? [[विफलं]] निष्प्रयोजनम् । तथा [[वनस्पतिच्छेदं]] विफलम् । न केवलमेतदेव किन्तु [[सरणं सारणमपि]] च सरणं स्वयं निष्प्रयोजनं पर्यटनं सारणमन्यस्य निष्प्रयोजनं गमनप्रेरणम् ॥