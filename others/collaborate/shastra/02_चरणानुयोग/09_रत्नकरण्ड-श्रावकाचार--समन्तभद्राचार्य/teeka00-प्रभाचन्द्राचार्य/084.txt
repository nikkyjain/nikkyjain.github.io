मध्वादिर्भोगरूपोऽपि त्रसजन्तुवधहेतुत्वादणुव्रतधारिभिस्त्याज्य इत्याह --
[[वर्जनीयम्]] । किं तत् ? [[क्षौद्रं]] मधु । तथा [[पिशितं]] । किमर्थम् ? [[त्रसहतिपरिहरणार्थं]] त्रसानां द्वीन्द्रियादीनां हतिर्वधस्तत्परिहरणार्थम् । तथा [[मद्यं च]] वर्जनीयम् । किमर्थम् ? [[प्रमादपरिहृतये]] माता भार्येति विवेकाभाव: प्रमादस्तस्य परिहृतये परिहारार्थम् । कैरेतद्वर्जनीयम् ? [[शरणमुपयातै:]] शरणमुपगतै: । कौ ? [[जिनचरणौ]] श्रावकैस्त्याज्यमित्यर्थ: ॥