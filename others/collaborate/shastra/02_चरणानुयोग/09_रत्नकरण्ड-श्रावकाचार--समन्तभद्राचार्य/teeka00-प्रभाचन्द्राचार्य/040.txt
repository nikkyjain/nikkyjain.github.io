तथा मोक्षप्राप्तिरपि सम्यग्दर्शनशुद्धानामेव भवतीत्याह-
[[दर्शनशरणा:]] दर्शनं शरणं संसारापायपरिरक्षकं येषां, दर्शनस्य वा शरणं रक्षणं यत्र ते । [[शिवं]] मोक्षम् । भजन्त्यनुभवन्ति । कथम्भूतम् ? [[अजरं]] न विद्यते जरा वृद्धत्वं यत्र । [[अरुजं]] न विद्यते रुग्व्याधिर्यत्र । [[अक्षयं]] न विद्यते लब्धानन्तचतुष्टयक्षयो यत्र । [[अव्याबाधं]] न विद्यते दु:खकारणेन केनचिद्विविधा विशेषेण वा आबाधा यत्र । [[विशोकभयशङ्कं]] विगता शोकभयशङ्का यत्र । [[काष्ठागतसुखविद्याविभवं]] काष्ठा परमप्रकर्षं गत: प्राप्त: सुखविद्ययोर्विभवो विभूतिर्यत्र । विमलं विगतं मलं द्रव्यभावरूपकर्म यत्र ॥४०॥