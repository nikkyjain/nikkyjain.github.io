तत्र सद्दर्शनविषयतयोक्तस्याप्तस्य स्वरूपं व्याचिख्यासुराह --

[[आप्तेन भवितव्यं नियोगेन]] निश्चयेन नियमेन वा । किं विशिष्टेन ? [[उत्सन्नदोषेण]] नष्टदोषेण । तथा [[सर्वज्ञेन]] सर्वत्र विषयेऽशेषविशेषत: परिस्फुटपरिज्ञानवता नियोगेन भवितव्यम् । तथा [[आगमेशिना]] भव्यजनानां हेयोपादेयतत्त्वप्रतिपत्तिहेतुभूतागमप्रतिपादकेन नियमेन भवितव्यम् । कुत एतदित्याह -- [[नान्यथा ह्याप्तता भवेत् हि]] यस्मात् अन्यथा उक्तविपरीतप्रकारेण, आप्तता न भवेत् ॥५॥