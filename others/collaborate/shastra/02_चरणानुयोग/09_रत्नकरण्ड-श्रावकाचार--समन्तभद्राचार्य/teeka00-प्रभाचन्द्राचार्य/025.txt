क: पुनरयं स्मय: कतिप्रकारश्चेत्याह-
[[आहु]] ब्रुवन्ति । कम् ? [[स्मयम्]] । के ते ? [[गतस्मया:]] नष्टमदा: जिना: । किं तत् ? [[मानित्वं]] गर्वित्वम् । किं कृत्वा ? अष्टावाश्रित्य । तथा हि ज्ञानमाश्रित्य ज्ञानमदो भवति एवं पूजां कुलं जातिं बलम् ऋद्धिमैश्वर्यं तपो वपु: शरीरसौन्दर्यमाश्रित्य पूजादिमदो भवति । ननु शिल्पमदस्य नवमस्य प्रसक्तेरष्टाविति सङ्‍ख्यानुपपन्ना इत्यप्ययुक्तं तस्य ज्ञाने एवान्तर्भावात् ॥२५॥