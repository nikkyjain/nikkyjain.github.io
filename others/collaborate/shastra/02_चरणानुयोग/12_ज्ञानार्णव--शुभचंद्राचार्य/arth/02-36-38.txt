इस जगत में जो सुर (कल्पवासी देव), उरग (भवनवासी देव) और मनुष्यों के इन्द्र (चक्रवर्ती) के ऐश्वर्य (विभव) हैं, वे सब इन्द्रधनुष के समान हैं, अर्थात्‌ देखने में अति-सुंदर दिख पड़ते हैं, परन्तु देखते-देखते विलय हो जाते हैं ।
जिस प्रकार नदी की जो लहरें जाती हैं, वे फिर लौटकर कभी नहीं आती हैं, इसी प्रकार जीवों की जो विभूति पहिले होती है, वह नष्ट होने के पश्चात्‌ फिर लौटकर नहीं आती । यह प्राणी वृथा ही हर्ष-विषाद करता है ।
नदी की लहरें कदाचित्‌ कहीं लौट भी आती हैं, परन्तु मनुष्यों का गया हुआ रूप, बल, लावण्य और सौन्दर्य फिर नहीं आता । यह प्राणी वृथा ही उनकी आशा लगाये रहता है ।