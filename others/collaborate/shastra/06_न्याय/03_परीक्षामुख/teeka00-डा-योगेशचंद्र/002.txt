सुख और सुख के साधनों को हित कहते हैं, दुख और दुख के साधनों को अहित कहते हैं । सूत्र में 'प्राप्ति' का अर्थ अर्थप्रापक नहीं, अपितु पदार्थ के गुण-दोषों को प्रदर्शित करना ही ज्ञान की प्रापकता है, क्योंकि पदार्थ में प्रवृत्त होनेरूप चारित्र तो ज्ञान के आधीन नहीं, वह तो पुरुष की इच्छा (आत्मा के चारित्र) व योग्यता के आधीन है, जैसे दीपक अर्थप्रकाशक है, परन्तु अर्थ-प्रापक नहीं । यदि ज्ञान पदार्थों में प्रवृत्ति या निवृत्ति कराता होता तो जगत् में विषभक्षण या पंचपापों में प्रवृत्ति आदि होती ही नहीं; क्योंकि इनसे हानि का ज्ञान तो जगप्रसिद्ध है । अत: अर्थक्रिया में समर्थ ऐसे पदार्थ को बतलाना ही प्रमाण की हित प्रापकता है । अहित-परिहार भी अनिष्टकारी पदार्थ को दिखा देना ही है । इसतरह पदार्थ का जैसा का तैसा प्रकाशित होना जिसके द्वारा होवे वह प्रमाण है और वह ज्ञानरूप ही है । अज्ञानरूप सन्निकर्ष आदि इसप्रकार के प्राप्ति-परिहार कराने में समर्थ नहीं हैं, यदि वे ऐसे होते तो जगत में ज्ञान की कल्पना ही नहीं होती ।