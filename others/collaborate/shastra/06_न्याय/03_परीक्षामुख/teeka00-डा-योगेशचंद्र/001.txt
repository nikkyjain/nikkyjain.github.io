यहाँ प्रमाण के लक्षण में पाँच विशेषण देकर लक्षण के तीन दोषों से रहित अन्यमतों के लक्षण का निरसन करते हुए प्रमाण का सामान्य स्वरूप प्रस्तुत किया है । प्रमाण के पाँच विशेषणों का सकारण वैशिष्ट्य प्रस्तुत है ।
प्रमाण का मूल आधार तो ज्ञान ही है; अत: प्रमाण के साथ ज्ञान को रखा है । ज्ञान का प्रयत्न कैसा हो ? यह बतलाने के लिए ज्ञान के पहले 'व्यवसायात्मकं' पद रखा है । ज्ञान के प्रयत्न का विषय कहीं कल्पनालोक न बन सके, वस्तु-जगत रहे, इसके लिए व्यवसाय के पूर्व 'अर्थ' पद दिया है । ज्ञान का विषय वस्तु-जगत होने पर भी कहीं उसमें <sup>*</sup>पिष्टपेषण न होता रहे, अतः इस दोष से बचने के लिए 'अपूर्व' शब्द रखा है । बाह्य वस्तु-जगत की खोज में स्वयं ही न खो जावे । बाह्य जानकारी के मोह में कहीं स्वयं से ही अजान न रह जावे । 'स्व' भी एक वस्तु है । अत: सर्वप्रथम उसका भी ज्ञान होना आवश्यक है, इसीलिए सूत्र के आदि में ही 'स्व' पद रखा है । जैनदर्शन में इस पद का अत्यधिक महत्त्व है । इसके ज्ञान बिना उत्पन्न हुआ ज्ञान 'प्रमाण' की कोटि में ही नहीं है । अत: 'स्व' शब्द सूत्र का सिरमौर है ।
इस तरह सूत्र का प्रत्येक शब्द सार्थक व परमत का खण्डन करने में सक्षम है । इसमें ज्ञान पद तो नैयायिकों के सन्निकर्ष व वैशेषिकों के कारक-साकल्यवाद का खण्डन करता है । 'व्यवसायात्मक' बौद्धों के निर्विकल्पवाद का तथा 'अर्थ' पद विज्ञानाद्वैतवाद चित्राद्वैतवाद का 'अपूर्व' पद धारावाहिक ज्ञान का तथा 'स्वङ्क पद से ज्ञान को सर्वथा परोक्ष मानने वाले मीमांसक तथा अन्य ज्ञान से उसे ग्राहक माननेवाले नैयायिकों के कारकसाकल्य व वैशेषिकों के सन्निकर्षवाद का खण्डन करके प्रत्येक पद स्वत: सक्षम सिद्ध होता है ।
अब क्रमागत विशेषणों का विवेचन सूत्रकार विस्तार से दे रहे हैं ।

<span class=shortFont><sup>*</sup>पीसी हुई वस्तु को फिर से पीसना, किसी कार्य की पुनरावृत्ति करना</span>