सूत्र में 'प्रतीत्यन्तर-अव्यवधान' से अभिप्राय तुल्य जातीय की अपेक्षा से व्यवधान का निषेध करने के लिए है, देश-काल आदि की अपेक्षा से नहीं । जैसे ऊपर-ऊपर पटल देश (क्षेत्र) के व्यवधान से तो स्थित हैं, किन्तु तुल्य जातीय (बीच में अन्य किसी रचना का होना) अन्य पटलों की अपेक्षा से अन्तरित नहीं हैं । इसी तरह जिस ज्ञान में अन्य तुल्यजातीय ज्ञान का व्यवधान नहीं है ङ्घ ऐसे दूसरे ज्ञान की सहायता बिना जिसमें विशेषाकार का प्रतिभास हो रहा है, वह ज्ञान विशद है । यहाँ पर यदि शंका की जावे कि परोक्षभूत स्मृति, प्रत्यभिज्ञान आदि में भी स्वरूपसंवेदन से प्रत्यक्ष का लक्षण जाने से अतिव्याप्ति दोष है । उनका समाधान यह है कि यद्यपि ज्ञानावरण के क्षयोपशम से होनेवाले इन क्षायोपशमिक ज्ञानों का जो स्वरूपसंवेदन है, वह मन की प्रधानता से उत्पन्न होने के कारण यद्यपि मानस प्रत्यक्ष कहा जावेगा; परन्तु इन ज्ञानों में जो प्रत्यक्ष-परोक्ष का भेद स्वीकृत है, वह बाह्य-पदार्थों को ग्रहण की अपेक्षा से है । अपने स्वरूप को ग्रहण करने में अर्थात् अपने आपको जानने में किसी ज्ञान का व्यवधान अर्थात् आवश्यकता नहीं होती, अत: सदैव प्रत्यक्ष ही है ।
स्मृति आदिक ज्ञानों में अपने आपको जानने के लिए अन्य प्रमाणों का व्यवधान नहीं पडता है । अत: वे स्व-ग्रहण की अपेक्षा प्रत्यक्ष नाम पाते हैं, जैसे सुखादिक का ज्ञान मानस प्रत्यक्ष कहा जाता है, वैसे ही स्मृति आदिक ज्ञान अपने आपको संवेदन करने में अन्य का व्यवधान नहीं रखते, अत: सभी मानस प्रत्यक्ष हैं; किन्तु जब वे स्मृति आदिक ज्ञान बाहरी पदार्थ को ग्रहण करने में प्रवृत्त होते हैं, तब उन्हें परोक्ष कहते हैं, क्योंकि उनमें तब प्रमाणान्तर का व्यवधान पाया जाता है । प्रत्यक्षनाम से स्वीकृत हुआ प्रमाण स्व और अन्य घट-पट आदि पदार्थों को प्रमाणान्तर के व्यवधान हुए बिना ही जानता है, अत: वह हमेशा ही प्रत्यक्ष नाम से कहा जायेगा । इस कारण से इसमें अतिव्याप्ति दोष नहीं है ।
यद्यपि प्रतीत्यन्तर के अव्यवधान से होनेवाले ज्ञान का नाम ही वैशद्य है । तथापि वस्तु के वर्ण-गन्धादि तथा आकार-प्रकार आदि विशेषताओं के द्वारा होनेवाले विशिष्ट प्रतिभास को भी वैशद्य कहा गया है, क्योंकि ऐसा न मानने पर समस्त लोक-व्यवहार के विनाश का प्रसंग आ जावेगा । इस तरह प्रत्यक्ष के दो भेद प्रदर्शित करने के उद्देश्य से सूत्रकार अगला सूत्र कहते हैं ।