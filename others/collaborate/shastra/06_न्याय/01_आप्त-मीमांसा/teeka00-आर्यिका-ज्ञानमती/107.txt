((त्रिकालवर्ती नय-उपनय के, एकांतों का जो समुदाय;;अपृथक् है तादात्म्य भावयुत, वही द्रव्य है सहज स्वभाव;;द्रव्य कहा यह एकरूप भी, और अनेकरूप भी है;;अनंतधर्मा द्रव्य के इक-इक, धर्म कहे नय वो ही हैं))
त्रिकाल विषयक, नय और उपनयों के एकांत का जो समुच्चय है और अविभ्राड् भाव संबंध-अपृथक् स्वभाव संबंधरूप है वही द्रव्य है और वह एक भी है अनेक प्रकार का भी है।

भावार्थ-द्रव्य और पर्याय के भेद से नय के अनेक भेद हैं वस्तु के एक अंश को ग्रहण करने वाले वक्ता के अभिप्राय विशेष को नय कहते हैं एवं नयों की शाखा-उपशाखा को उपनय कहते हैं। अनंतधर्म विशिष्ट वस्तु के एक धर्म को ही ग्रहण करना इनका एकांत है त्रिकालवर्ती इन नय और उपनयों का विषयभूत जो पर्याय विशेषों का समुदाय है वह द्रव्य है, वह एकानेक स्वरूप है। यह समुदाय कथंचित् तादात्म्य संबंध रूप है।