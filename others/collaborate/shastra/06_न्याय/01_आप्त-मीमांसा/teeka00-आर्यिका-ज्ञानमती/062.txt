((एक अनेकों में नहिं रहता, चूँकि अंश नहिं है उसमें;;यदि वा अंश कहो उसमें, तब कार्य एक ही बहुत बनें;;यदि भागित्व कहो तब तो वह, एक न एक कहा सकता;;अर्हत् मत से भिन्न जनों में, वृत्ति दोष यह कहलाता))
एक की अनेक में वृत्ति नहीं हो सकती है क्योंकि उनमें भागअंशों का अभाव है अथवा यदि वृत्ति मानोगे तब तो एक को अनेक रूप मानना पड़ेगा तथा यदि एक ही अवयवी के भाग-अंश मानोगे, तब तो यह एक रूप नहीं कहा जायेगा, इस प्रकार से एक की अनेक वृत्ति मानने पर हे अर्हंत्! आपके मत से बाह्य परमतावलम्बियों के यहाँ अनेक दोष आते हैं।

भावार्थ-वैशेषिक कार्य-कारण आदि को सर्वथा भिन्न मानते हैं उनके यहाँ वस्त्र एक कार्य है और वह अंश कल्पना से रहित है तथा अपने अनेक तंतु कारणों में रहता है कुछ समझ में नहीं आता है कि एक निरंश कार्य अनेकों कारण तंतुओं में कैसे रहता है? हम जैनियों के यहाँ मात्र परमाणु को निरंश कहा है और आकाश को भी अंश सहित सिद्ध किया है वह कार्य कारण में कैसे रहता है, इत्यादि का अष्टसहस्री में स्पष्टीकरण किया गया है।