((क्रम से स्वपर चतुष्टय से ही, वस्तु उभय धर्मात्मक हैं;;युगपत् द्वय को नहिं कह सकते, अत: 'अवाच्य' वस्तु वह है;;बचे शेष त्रय भंगों में यह, अवक्तव्य उत्तर पद हैं;;सत् असत् उभय पदों के आगे, अवक्तव्य निज हेतुक है))
क्रम से दोनों धर्मों की विवक्षा करने से [[स्यादस्तिनास्ति]] द्वैतरूप तीसरा भंग बन जाता है एवं एक साथ दोनों ही धर्मों को कहने की शक्ति किसी भी शब्द में नहीं है, अतएव सहावाच्य होने से चौथा [[अवक्तव्यरूप]] भंग हो जाता है, इसी प्रकार से प्रथम, द्वितीय एवं तृतीय भंग के उत्तर में [[अवक्तव्य]] पद के जोड़ देने से शेष तीन भंग भी अपने-अपने हेतु से सिद्ध हो जाते हैं ॥

प्रारंभ के अस्ति, नास्ति और अस्तिनास्ति इन तीनों के साथ अवक्तव्य पद जोड़ देने से आगे पाँचवें, छठे और सातवें भंग बन जाते हैं यथासत् अवक्तव्य स्व-चतुष्टय की अपेक्षा एवं युगपत् दोनों धर्मों के न कह सकने से [[सत् अवक्तव्य]] भंग होता है । पर-चतुष्टय की अपेक्षा एवं युगपत् दोनों धर्मों को न कह सकने से [[असत् अवक्तव्य]] भंग होता है तथा क्रम से स्व-परचतुष्टय की अपेक्षा और युगपत् दोनों को न कह सकने से [[सत् असत् अवक्तव्य]] भंग होता है ।

उपर्युक्त १४, १५, १६वीं कारिकाओं के अर्थ में अष्टसहस्री ग्रंथ में आचार्यदेव ने सप्तभंगी का बड़ा सुंदर विवेचन किया है । कोई विशेष चतुर अवक्तव्य नाम से एक आठवें भंग को मानने लगे थे, तब आचार्यश्री ने करुणा बुद्धि से उन्हें समझाकर सात ही भंग मानने का विधान किया है । प्रमाण सप्तभंगी और नय सप्तभंगी को भी बहुत ही स्पष्ट किया है ।