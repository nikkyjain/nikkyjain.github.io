केवलदर्शन और केवलज्ञान में अभेद मानता हुआ भी जैन मतावलम्बी यह कहना चाहता है कि एक ही केवल उपयोग के ये भिन्न-भिन्न अंश हैं, अत: केवल नाम का भेद है। आगम में मतिज्ञान के अवग्रह, ईहा, अवाय और धारणा ये चार भेद कहे गए हैं। मूल में उपयोग रूप मति एक ही है । विषय और विषयी का सन्निपात होने पर प्रथम दर्शन होता है । उसके पश्चात्‌ जो पदार्थ का ग्रहण होता है, वह अवग्रह कहलाता है । अवग्रह में पदार्थ का स्पष्ट बोध नहीं होता । किन्तु अवग्रह संशयात्मक नहीं है, निश्वयात्मक है। अवग्रह सामान्य को ग्रहण करने वाला दर्शन है । दर्शन तो सामान्य एवं वर्णन रहित है, किन्तु अवग्रह उससे विशिष्ट होने पर भी वर्णन रहित जैसा है। पश्चात्‌ वर्णन या विकल्पपूर्वक पदार्थ का बोध होता है, जो मतिज्ञानोपयोग है।
यह तो अत्यन्त स्पप्ट है कि दर्शनपूर्वक ज्ञान होता है, ज्ञानपूर्वक दर्शन नहीं होता । इससे ही हम निश्चय करते हैं कि दर्शन और ज्ञान भिन्‍न-भिन्‍न हैं । किन्तु दर्शन और ज्ञान का यह भेद-व्यवहार अल्पज्ञ जीवों में होता है । सर्वज्ञ भगवान्‌ में इनका भेद-व्यवहार नहीं है। उनके तो एक ही उपयोग होता है । उस केवल उपयोग के ये दो अंश हैं - एक अंश का नाम केवलदर्शन और दूसरे का नाम केवलज्ञान है ।