द्रव्‍यों के स्‍वरूप को स्‍वभाव कहते है । तत्‍काल पर्याय को प्राप्‍त वस्‍तु भाव कहलाती है । अथवा वर्तमान पर्याय से युक्‍त द्रव्‍य को भाव कहते है । 
प्रश्‍न - गुणाधिकार कहा जा चुका है फिर स्‍वभाव अधिकार को पृथक् कहा जा रहा है । इसमें क्‍या रहस्‍य है ?
उत्तर - जो गुण है वह गुणी में ही प्राप्‍त होते है ।
प्रश्‍न - गुण गुणी में किस प्रकार प्राप्‍त होते है ?
उत्तर - गुण गुणी में अभेद है इसलिये गुण गुणी में ही प्राप्‍त होते हैं । स्‍वभाव गुण में भी प्राप्‍त होते हैं और गुणी में भी प्राप्‍त होते हैं ।
प्रश्‍न - स्‍वभाव गुण और गुणी में किस प्रकार प्राप्‍त होते हैं ? 
उत्तर - गुण और गुणी अपनी अपनी पर्याय से परिणमन करते हैं । जो परिणति अर्थात् पर्याय है वह ही स्‍वभाव है । गुण और स्‍वभाव में यह विशेषता है । इ‍सलिये स्‍वभाव का स्‍वरूप पृथक् लिखा गया है ।<ul><li>जिस द्रव्‍य का जो स्‍वभाव है, उस अपने स्‍वभाव से कभी च्‍युत नहीं होना [[अस्ति-स्‍वभाव]] है, जैसे अग्नि अपने दाह स्‍वभाव से कभी च्‍युत नहीं होती । (आ.प.-१०६) <li>पर-स्‍वरूप नहीं होने के कारण [[नास्ति-स्‍वभाव]] है ।  (सूत्र १०७) <li>अपनी अपनी नाना पर्यायों में 'यह वही है' इस प्रकार द्रव्‍य का हमेशा सद्भाव  पाया जाना [[नित्‍य-स्‍वभाव]] है।  (सूत्र १०८)<li>उस द्रव्‍य का अनेक पर्याय रूप परिणत होने से [[अनित्‍य-स्‍वभाव]] है । (सूत्र १०७)<li>सम्‍पूर्ण स्‍वभावों का एक आधार होने से [[एकस्‍वभाव]] है ।  (सूत्र ११०)<li>एक ही द्रव्‍य के अनेक स्‍वभावों की उप‍लब्धि होने से [[अनेकस्‍वभाव]] है । (सूत्र १११) <li>गुण गुणी आदि में संज्ञा, संख्‍या, लक्षण और प्रयोजन की अपेक्षा भेद होने से [[भेद-स्‍वभाव]] है । (सूत्र ११२) <li>गुण-गुणी आदि में प्रदेश भेद नहीं होने से अथवा एक स्‍वभाव होने से [[अभेद-स्‍वभाव]] है । (सूत्र ११३)<li>भाविकाल में आगे की (भावि) पर्यायों के होने योग्‍य है अथवा अपने स्‍वरूप से परिणमन करने योग्‍य है अतः [[भव्‍य-स्‍वभाव]] है । (सूत्र ११४)<li>काल-त्रय में भी पीछे की (भूत) पर्यायाकार होने के अयोग्‍य है अथवा पर-द्रव्‍य स्‍वरूपाकार होने के अयोग्‍य है अतः [[अभव्‍य-स्‍वभाव]] है । (सूत्र ११५)<li>पारिणामिक भाव की प्रधानता से [[परम-स्‍वभाव]] है । (सूत्र ११६)</ul>ये ग्‍यारह, सामान्‍य स्‍वभाव हैं । विशेष दस स्‍वभावों में से १. चेतन-स्‍वभाव, २. अचेतन-स्‍वभाव, ३. मूर्त-स्‍वभाव, ४. अमूर्त-स्‍वभाव, इन चार स्‍वभावों की व्‍याख्‍या सूत्र ९ के विशेषार्थ में हो चुकी है । शेष छह विशेष स्‍वभावों की व्‍याख्‍या निम्‍न प्रकार है -- <ul><li>अखण्‍डपने की अपेक्षा [[एकप्रदेश-स्‍वभाव]] है ।<li>भेदपने की अपेक्षा [[अनेक-प्रदेश-स्‍वभाव]] है ।<li>स्‍वभाव से अन्‍यथा होना [[विभाव-स्‍वभाव]] है । (सूत्र १२१)<li>कैवल्य अर्थात् शुद्ध भाव को [[शुद्ध-स्‍वभाव]] कहते हैं । (सूत्र १२२)<li>शुद्ध-स्‍वभाव से विपरीत [[अशुद्ध-स्‍वभाव]] है । (सूत्र १२२)<li>स्‍वभाव का अन्‍यत्र उपचार करना [[उपचरित-स्‍वभाव]] है, जैसे मार्जार (बिलाव) को सिंह कहना । वह उपचरित स्‍वभाव दो प्रकार का है १. कर्मज, २. स्‍वाभाविक । जीव के मूर्तत्‍व और अचेतनत्‍व उपचरित-कर्मज-स्‍वभाव हैं । सिद्धों के सर्वज्ञता और सर्वदर्शिता स्‍वाभाविक-उपचरित-स्‍वभाव है, क्‍योंकि अनुपचरित नय से जीव के अमूर्त व चेतन स्‍वभाव हैं और सिद्ध आत्‍मज्ञ हैं । (सूत्र १२३-१२४)</ul>