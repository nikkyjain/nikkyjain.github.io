मिथ्‍यात्‍व कषाय आदि रूप जीव के परिणामों में कर्मोदय के कारण जो प्रति समय हानि या वृद्धि होती रहती है, वह विभाव अर्थ-पर्याय है । यह हानि या वृद्धि अनन्‍तवें भाग आदि रूप षट्स्‍थान-गत ही होगी, क्‍योंकि कोई भी हानि या वृद्धि इन छ: स्‍थानों से बाहर नहीं हो सकती, इन छ: स्‍थानों के अन्‍तर्गत ही होती है । श्री जयसेन-आचार्य ने भी जीव की अशुद्ध-पर्याय का कथन करते हुए लिखा है -
[[अशुद्धार्थपर्याया जीवस्‍य षट्स्‍थानगतकषायहानिवृद्धि विशुद्धि-संक्‍लेशरूपशुभाशुभलेश्‍यास्‍थानेषु ज्ञातव्‍या: ।]] (पंचास्तिकाय गाथा १६ टीका)
अर्थ - कषायों की षट्स्‍थानगत हानि वृद्धि होने से विशुद्ध या संक्‍लेश रूप शुभ-अशुभ लेश्‍याओं के स्‍थानों में जीव की अशुद्ध (विभाव) अर्थ-पर्यायें जाननी चाहिये ।
[[पुद्गलस्‍य विभावार्थपर्याया दथकादिस्‍कंघेषु वर्णान्‍तरादि-परिणमनरूपा: ।]] (पंचास्तिकाय गाथा १६ टीका)
अर्थ - द्वि-अणुक आदिक स्‍कंधों में वर्णादि से अन्‍य वर्णादि होने रूप पुद्गल की विभाव अर्थ-पर्यायें हैं । 
इस प्रकार जीव के लेश्‍यारूप परिणामों में और पुद्गल-स्कंधों के वर्णादि में जो प्रतिक्षण परिणमन होता है वह विभावार्थ पर्याय है ।
॥ इति अर्थ पर्याय ॥
[[व्‍यञ्जनपर्यायास्‍तेद्वेधा स्‍वभावविभाव-पर्यायभेदात्]]
अर्थ - स्‍वभाव-व्‍यंजन-पर्याय और विभाव-व्‍यंजन-पर्याय के भेद से व्‍यंजन-पर्याय दो प्रकार की है ।
विशेषार्थ - द्रव्‍य-व्‍यंजन-पर्याय और गुण-व्‍यंजन-पर्याय में प्रत्‍येक स्‍वभाव और विभाव के भेद से दो-दो प्रकार की है। संसारी जीव और पुद्गल-स्‍कंध में ही विभाव पर्याय होती है ।