जिस शक्ति के द्वारा आत्‍मा पदार्थों को साकार जानता है, सो ज्ञान है । 
       भुतार्थ का प्रकाश करने वाला ज्ञान होता है । अथवा सद् भाव के निश्‍चय करने वाले धर्म को ज्ञान कहते हैं । 
जाणइ तिकालसहिए दव्‍वगुणे पज्‍जए य बहुभेए ।;;पच्‍चक्‍खं च परोक्‍खं अणेण णाणे त्ति णं वेंति ॥ ॥गो.जी.--२९९॥  
       जिसके द्वारा जीव त्रिकाल-विषयक समस्‍त द्रव्‍य, उनके गुण और उनकी अनेक प्रकार की पर्यायों को प्रत्‍यक्ष और परोक्ष रूप से जाने सो ज्ञान है । वहिर्मुख चित् प्रकाश को ज्ञान माना है । 
       अन्‍तर्मुख चित् (चैतन्‍य) दर्शन है । जो आलोकन करता है, वह आलोक या आत्‍मा हैं तथा वर्तन अर्थात् व्‍यापार सो वृत्ति है । आलोकन अर्थात् आत्‍मा की वृत्ति (व्‍यापार) सो आलोकन-वृत्ति या स्‍व-संवेदन है और वही दर्शन है। यहाँ पर 'दर्शन' शब्‍द से लक्ष्‍य का निर्देश किया है । अथवा प्रकाश-वृत्ति दर्शन है । 'प्रकाश' ज्ञान है । उस प्रकाश (ज्ञान) के लिए जो आत्‍मा का व्‍यापार सो प्रकाश-वृत्ति है और वही दर्शन है । विषय और विषयी के योग्‍य देश में होने की पूर्वावस्‍था दर्शन है ।  
जं सामरणं गहणं, भावाणं णेव कट्टु आयारं ।;;अविसेसिऊण अत्‍थे दंसणमिदि भण्‍णदे समये ॥गो.जी.--४८२॥ 
      सामान्‍य विशेषात्‍मक वाह्य पदार्थों को अलग-अलग भेदरूप से ग्रहण नहीं करके जो सामान्‍य ग्रहण (आत्‍मग्रहण) अर्थात् स्‍व-रूप (निजरूप) मात्र का अवभासन होता है उसको परमागम में दर्शन कहा है । अथवा, सामान्‍य अर्थात् आत्‍मा के ग्रहण को दर्शन कहते हैं । 
        जो स्‍वाभाविक भावों के आवरण के विनाश होने से आत्‍मीक शान्‍तरस अथवा आनन्‍द उत्‍पन्‍न होता है वह सुख है । सुख का लक्षण अना-कुलता है । स्‍वभाव प्रतिघात्त का प्रभाव सो सुख है । मोहनीय कर्म के उदय से इच्‍छारूप आकुलता उत्‍पन्‍न होती है सो ही दुख है । मोहनीय कर्म के नाश होने से आकुलता का भी अभाव हो जाता है और आत्‍मीक परम-आनन्‍द उत्‍पन्‍न होता है, वही सुख है । 
    वीर्य का अर्थ शक्ति है । वीर्य, बल और शुक्र ये सब एकार्थक शब्‍द है । जीव की शक्ति को वीर्य कहते हैं । आत्‍मा में अनन्‍त वीर्य हैं किन्‍तु अनादि काल से उस अनन्‍त शक्ति को वीर्यान्‍तराय कर्म ने बात रखा है । उसके क्षयोपशम से कुछ वीर्य प्रकट होता है ।
        जो स्‍पर्श किया जाता है वह स्‍पर्श है और जो स्‍वाद का प्राप्‍त होता है वह रस है । जो सूंघा जाता है वह गन्‍घ है । जो देखा जाता है वह वर्ण है । कोमल, कठोर, हल्‍का, भारी, ठंडा, गर्म, स्निग्‍ध, रूक्ष के भेद से स्‍पर्श आठ प्रकार का है । तीखा, कडुआ, खट्टा, मीठा, और कसैला के भेद से रस पाँच प्रकार का है । सुगन्‍ध और दुर्गन्‍ध के भेद से दो प्रकार की गन्‍ध है । काला, नीला, पीला, सफेद और लाल के भेद से वर्ण पांच प्रकार का है । ये स्‍पर्श आदि के मूल भेद हैं । वैसे प्रत्‍येक के संख्‍यात असंख्‍यात और अनन्‍त भेद होते हैं ।  
जीव और पुद् गलों को गमन में सहकारी होना गति-हेतुस्‍व है ।
जीव और पुद् गलों को ठहरने में सहकारी होना स्थिति-हेतुस्‍व है ।
	      
     समस्‍त द्रव्‍यों को अवकाश देना अवगाहन-हेतुत्‍व है ।
     समस्‍त द्रव्‍यों के वर्तन में सहकारी होना वर्तना-हेतुत्‍व है 
     चेतनत्‍व, अचेतनत्‍व, मूर्तत्‍व, अमूर्तत्‍व का स्‍वरूप सूत्र ९ की टीका में कहा जा चुका है । चेतनत्‍व सर्व जीवों में पाया जाता है इसलिये इसको सामान्‍य गुणों में कहा है । किन्‍तु पुद्गल आदि द्रव्‍यों में नहीं पाया जाता इसलिये इसे विशेष गुणों में कहा है । अचेतनत्‍व पुद्गल आदि पाँच द्रव्‍यों में पाया जाता है  इसलिये सामान्‍य गुणों में कहा है, किन्‍तु जीव-द्रव्‍य में नहीं पाया जाता इसलिये विशेष गुणों में भी कहा है । मूर्तत्‍व सर्थ पुद्गल द्रव्‍यों में पाया जाता है इसलिये सूत्र ९ में सामान्‍य गुणों में कहा है, किन्‍तु जीव, धर्म, अधर्म, आकाश और काल द्रव्‍यों में नहीं पाया जाता है इसलिये विशेष गुण कहा है । इसी प्रकार अमूर्तत्‍व गुण जीव, धर्म, अधर्म आकाश और काल इन द्रव्‍यों में पाया जाता है इसलिये सूत्र ९ में सामान्‍य गुण कहा है किन्‍तु पुद्गल-द्रव्‍य में नहीं पाया जाता इसलिए विशेष-गुण कहा है । (देखो सूत्र १४) प्राकृत नयचक्र में इन विशेष गुणों का कथन निम्‍न प्रकार हैः-
णाणं दंसण सुह सत्ति रूपरसगंघफास गमणठिदी ।;;घट्टणगाहणहेउं मुतममुत्तं खु चेदणिदरं च ॥१३॥;;अट्ठचदु णाणदंसणभेया सत्ति सुहस्‍स इह दो दो ।;;वण्‍णरस पंच गंघा दो फासा अट्ठ णायव्‍वा ॥प्राकृत नयचक्र -- १४॥
      आठ प्रकार का ज्ञान -- मतिज्ञान, श्रुतज्ञान, अवधिज्ञान, मनःपर्ययज्ञान, केवलज्ञान, कुमतिज्ञान, कुश्रुतज्ञान, विभंगज्ञान । चार प्रकार का दर्शन -- चक्षु-र्दर्शन, अचक्षु-र्दर्शन, अवधि-दर्शन, केवल-दर्शन ।  
क्षायोपशमिकी शक्तिः क्षायिकी चेति शक्‍ते र्द्वौं भेदौ ।
      अर्थात् -- शक्ति के दो भेद हैं - क्षायोपशमिकी शक्ति और क्षायिकी शक्ति ।
         सुख दो प्रकार का - इन्‍द्रिय जनित और अतीन्दिय सुख ।