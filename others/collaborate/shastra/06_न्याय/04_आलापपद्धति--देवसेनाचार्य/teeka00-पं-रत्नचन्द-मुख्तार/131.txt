सूत्र ९५ में सामान्‍य और विशेषात्‍मक वस्‍तु बतलाई है । विशेष का अर्थ पर्याय है । जैसे -- शवक, छत्रक, स्‍याश, कोश, कुशूल, घट आदि पर्यायें । इन पर्यायों में अन्‍वयरूप से रहने वाला द्रव्‍य 'सामान्‍य' है । जैसे -- शव‍क आदि पर्यायों में रहने वाली मिट्टी । द्रव्‍य बिना पर्याय नहीं होती और पर्याय बिना द्रव्‍य नहीं होता । श्री कुंदकुंद आचार्य ने कहा भी है --
((पज्‍जयविजुदं दव्‍वं दव्‍वविजुत्ता य पज्‍जया णत्थि ।
दोण्‍हं अणण्‍णभूदं भावं समणा परूर्वित्ति ॥पं.का.९२॥))
अर्थ - पर्याय (विशेष) से रहित द्रव्‍य (सामान्‍य) और द्रव्‍य (सामान्‍य) से रहित पर्यायें (विशेष) नहीं होतीं । दोनों का अनन्‍यपना है, ऐसा श्रमण प्ररूपित्त करते हैं ।
अतः सर्वथा एकान्‍त से सामान्‍य मानने पर विशेष का अभाव हो जाने पर सामान्‍य का भी अभाव हो जायगा क्‍योंकि दोनों के अनन्‍यपना है ।
((निर्विशेषं हि सामान्‍यं भवेत् खरविषाणवत् ।
सामान्‍यरहित्‍वाच्‍च विशेषस्‍तद्वदेव हि इति ज्ञेयः ॥९॥))
अर्थ - विशेष रहित सामान्‍य निश्‍चय से गधे के सींग के समान है और सामान्‍य से रहित होने के कारण विशेष भी गधे के सींग के समान है अर्थात् अवस्‍तु है । ऐसा जानना चाहिये ।