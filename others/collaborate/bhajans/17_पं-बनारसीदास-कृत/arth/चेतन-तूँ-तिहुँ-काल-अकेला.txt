हे आत्मन्‌ ! तू तीनों काल में अकेला है -- अपने स्वरूप को छोड़कर तेरा पर-वस्तु से किंचित्‌ भी सम्बन्ध नहीं है, न हुआ है और न होगा । कुटुम्ब का सम्बन्ध तो नदी-नाव के संयोग की तरह है । न वह शास्वत् है और न उसमे अपनापन है ।

जिस प्रकार पटबीजने की क्रीड़ा असार और अनित्य है उसी प्रकार संसार का रूप भी अनित्य और असार है । संसार का सुख, वैभव और शरीर उसी प्रकार नाशवान हैं, जिस प्रकार जल का बबूला आँखों के देखते-देखते ही विलीन हो जाता है। आत्मन्‌ ! तेरी इन वस्तुओं से तनिक भी आत्मीयता नहीं है । हे आत्मन्‌ ! तू तीनों काल में अकेला है ।

हे आत्मन्‌ । तुम मोह में मस्त होकर आत्म-गुणों को भूल रहे हो -- पर-वस्तुओं को अपनाकर उनमें तीव्रानुराग और आत्म-भाव कर रहे हो । इस भूल के कारण जो तुम भव-कारागृह में बन्दी हो, तुम्हें इसका तनिक भी बोध नहीं है । मोह के कारण आत्मन्‌ ! तुम इसी प्रकार मैं-मैं करते हुए चतुर्गंति के दुख उठा रहे हो, जिस प्रकार बकरा मैं-मैं करता हुआ मिमियाता रहता है । हे आत्मन्‌ ! तू तीनों काल में अकेला है ।

हे आत्मन्‌ ! तुम मिथ्या-बुद्धि छोड़ दो और सद्गुरु की शरण में पहुँचो । अन्तस् में सुगुरु की वाणी पर ही प्रतीति करो । यही एक मार्ग है, जिसका अनुसरण कर सरलता पूर्वक भव-बाधा से मुक्ति मिल सकती है । हे आत्मन्‌ ! तू तीनों काल में अकेला है ।