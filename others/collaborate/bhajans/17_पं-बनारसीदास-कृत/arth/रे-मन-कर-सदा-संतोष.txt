अरे मन, तू सदैव संतोष धारण कर । तुझे मालूम नहीं, इस संतोष के आश्रय से ही संसार के समस्त दुःख और दोष दूर होते हैं ।

परिग्रह के बढ़ने से मोह बढ़ता है और मोह के बढ़ने से तृष्णा बढ़ती है । ठीक उसी प्रकार जिस प्रकार अग्नि में अधिक ईधन के डालने से उसकी ज्वाला और अधिक ऊँची होती जाती है ।
रे मन, तू सदैव संतोष धारण कर ॥

मानव परिग्रह-संचय करके सुवर्ण का दान करता है और कहता है हमारे परिग्रह में कौन-सा पाप है, हम तो ऐसा करके सुवर्ण-दान तक करते हैं, परन्तु यह मूर्ख परिग्रह-संचय के पृष्ठवर्ती लोभ और लालच की सीमा पर कुछ भी विचार नहीं करता, जिसकी प्रेरणा से यह परिग्रह संचित किया जाता है । इसके अतिरिक्त इस संचय की आसक्ति में जो यह अहर्निश निमग्न रहता है और इस प्रकार जिस धर्म-धन की हानि उठाता है, उस ओर तोः इसका ध्यान ही नहीं जाता ।
रे मन, तू सदैव संतोष धारण कर ॥

मूढ़ मानव आशा के पीछे नारकियों के - अन्यायी धनियों के पैर पूजता है और उनकी गुलामी करता है और अपने को दीन समझकर सदैव संकोच करता है और संदिग्ध बना रहता है । इसे इतना आत्म-भान नहीं हो पाता कि प्रत्येक जीवात्मा के अन्दर अनन्त-ज्ञान और शान्ति का पुंज छिपा हुआ है और वह संसार में सब कुछ कर सकता है ।
रे मन, तू सदैव संतोष धारण कर ॥