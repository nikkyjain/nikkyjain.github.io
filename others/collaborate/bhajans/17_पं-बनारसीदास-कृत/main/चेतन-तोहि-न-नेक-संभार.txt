((राग : धनाश्री, सजनवा बैरी हो गए हमार))
चेतन, तोहि न नेक संभार ।
नख सिख लों दिढबन्धन बैढे, कौन करे निरबार ॥टेक॥

जैसे आग पषान काठ में, लखिय न परत लगार ।
मदिरापान करत मतवारो, ताहि न कछू विचार ॥
चेतन, तोहि न नेक संभार ॥१॥

ज्यों गजराज पखार आप तन, आपहि डारत छार ।
आपहि उगल पाट कौ कोरा, तनहिं लपेटत तार ॥
चेतन, तोहि न नेक संभार ॥२॥

सहज कबूतर लोटन को सो, खुले न पेच अपार ।
और उपाय न बने 'बनारसि', सुमरन भजन अधार ॥
चेतन, तोहि न नेक संभार ॥३॥