धन्य धन्य जिनवाणी माता, शरण तुम्हारी आये,
      परमागम का मंथन करके, शिवपुर पथ पर धाये,
माता दर्शन तेरा रे, भविक को आनंद देता है, 
		हमारी नैया खेता है ॥

वस्तु कथंचित नित्य अनित्य, अनेकांतमय शोभे,
      परद्रव्यों से भिन्न सर्वथा, स्वचतुष्टयमय शोभे,
ऐसी वस्तु समझने से, चतुर्गति फ़ेरा कटता है, 
		जगत का फ़ेरा मिटता है ॥

नयनिश्चय व्यवहार निरूपण, मोक्ष मार्ग का करती,
      वीतरागता ही मुक्ति पथ, शुभ व्यवहार उचरती,
माता तेरी सेवा से, मुक्ति का मार्ग खुलता है, 
		महा मिथ्यातम धुलता है ॥

तेरे अंचल में चेतन की, दिव्य चेतना पाते,
      तेरी अनुपम लोरी क्या है, अनुभव की बरसाते,
माता तेरी वर्षा मे, निजानंद झरना झरता है, 
		अनुपमानंद उछलता है ॥

नव तत्वॊ मे छुपी हुई जो, ज्योति उसे बतलाती,
      चिदानंद चैतन्य राज का, दर्शन सदा कराती,
माता तेरे दर्शन से, निजातम दर्शन होता है, 
		सम्यकदर्शन होता है ॥
