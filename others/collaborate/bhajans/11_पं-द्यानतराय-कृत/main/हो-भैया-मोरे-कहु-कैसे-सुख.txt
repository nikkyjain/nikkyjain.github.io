((तर्ज : अज्ञानी पाप धतूरा))
हो भैया मोरे! कहु कैसे सुख होय ॥टेक॥
लीन कषाय अधीन विषय के, धरम करै नहिं कोय ॥

पाप उदय लखि रोवत भोंदू!, पाप तजै नहिं सोय ।
स्वान-वान ज्यों पाइन सूंघै, सिंह हनै रिपु जोय ॥
हो भैया मोरे! कहु कैसे सुख होय ॥१॥

धरम करत सुख दुख अघसेती, जानत हैं सब लोय ।
कर दीपक लै कूप परत है, दुख पैहै भव दोय ॥
हो भैया मोरे! कहु कैसे सुख होय ॥२॥

कुगुरु कुदेव कुधर्म भुलायो, देव धरम गुरु खोय ।
उलट चाल तजि अब सुलटै जो, 'द्यानत' तिरै जग-तोय ॥
हो भैया मोरे! कहु कैसे सुख होय ॥३॥