((तर्ज : टूटे ना दिल टूटे ना)) 
देखे सुखी सम्यकवान 
सुख दुख को दुखरूप विचारै, धारै अनुभवज्ञान ॥टेक॥

नरक सात में के दुख भोगैं, इन्द्र लखें तिन-मान ।
भीख मांग कै उदर भरें, न करें चक्री को ध्यान ॥
देखे सुखी सम्यकवान ॥१॥

तीर्थंकर पदकों नहिं चावै, जदपि उदय अप्रमान ।
कुष्ट आदि बहु ब्याधि दहत न, चहत मकरध्वज थान ॥
देखे सुखी सम्यकवान ॥२॥

आधि व्याधि निरबाध अनाकुल, चेतनजोति पुमान ।
'द्यानत' मगन सदा तिहिमाहीं, नाहीं खेद निदान ॥
देखे सुखी सम्यकवान ॥३॥