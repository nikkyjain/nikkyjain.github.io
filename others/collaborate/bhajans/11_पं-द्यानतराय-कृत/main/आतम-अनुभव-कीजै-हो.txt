आतम अनुभव कीजै हो
जनम जरा अरु मरन नाशकै, अनंतकाल लौं जीजै हो ॥टेक॥

देव धरम गुरु की सरधा करि, कुगुरु आदि तज दीजै हो ।
छहौं दरब नव तत्त्व परखकै, चेतन सार गहीजै हो ॥
आतम अनुभव कीजै हो ॥१॥

दरब करम नो करम भिन्न करि, सूक्ष्मदृष्टि धरीजै हो ।
भाव करमतैं भिन्न जानिकै, बुधि विलास न करीजै हो ॥
आतम अनुभव कीजै हो ॥२॥

आप आप जानै सो अनुभव, 'द्यानत' शिवका दीजै हो ।
और उपाय वन्यो नहिं वनि है, करै सो दक्ष कहीजै हो ॥
आतम अनुभव कीजै हो 
जनम जरा अरु मरन नाशकै, अनंतकाल लौं जीजै हो ॥३॥