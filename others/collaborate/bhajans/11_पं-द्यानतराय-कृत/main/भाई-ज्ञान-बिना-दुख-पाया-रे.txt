((राग : काफी, इक योगी असन बनावे))
भाई! ज्ञान बिना दुख पाया रे ॥टेक॥
भव दश आठ उस्वास स्वास में, साधारन लपटाया रे ॥

काल अनन्त यहां तोहि बीते, जब भई मंद कषाया रे ।
तब तू तिस निगोद सिंधूतैं, थावर होय निसारा रे ॥
भाई! ज्ञान बिना दुख पाया रे ॥१॥

क्रम क्रम निकस भयो विकलत्रय, सो दुख जात न गाया रे ।
भूख प्यास परवश सहि पशुगति, वार अनेक विकाया रे ॥
भाई! ज्ञान बिना दुख पाया रे ॥२॥

नरकमाहिं छेदन भेदन बहु, पुतरी अगन जलाया रे ।
सीत तपत दुरगंध रोग दुख. जानैं श्रीजिनराया रे ॥
भाई! ज्ञान बिना दुख पाया रे ॥३॥

भ्रमत भ्रमत संसार महावन, कबहूँ देव कहाया रे ।
लखि परविभौ सह्यौ दुख भारी, मरन समय बिललाया रे ॥
भाई! ज्ञान बिना दुख पाया रे ॥४॥

पाप नरक पशु पुन्य सुरग वसि, काल अनन्त गमाया रे ।
पाप पुन्य जब भये बराबर, तब कहुँ नरभव पाया रे ॥
भाई! ज्ञान बिना दुख पाया रे ॥५॥

नीच भयो फिर गरभ खयो फिर, जनमत काल सताया रे ।
तरुणपनै तू धरम न चेते, तन-धन-सुत लौ लाया रे ॥
भाई! ज्ञान बिना दुख पाया रे ॥६॥

दरबलिंग धरि धरि बहु मरि तू, फिरि फिरि जग भमि आया रे ।
'धानत' सरधाजुत गहि मुनिव्रत, अमर होय तजि काया रे ॥
भाई! ज्ञान बिना दुख पाया रे ॥७॥