((राग : ख्याल))
वे कोई निपट अनारी, देख्या आतमराम ॥टेक॥

जिनसों मिलना फेरि बिछुरना, तिनसों कैसी यारी ।
जिन कामों में दुख पावै है, तिनसों प्रीति करारी ॥
वे कोई निपट अनारी, देख्या आतमराम ॥१॥

बाहिर चतुर मूढ़ता घर में, लाज सबै परिहारी ।
ठगसों नेह वैर साधुनिसों, ये बातैं विसतारी ॥२॥
वे कोई निपट अनारी, देख्या आतमराम ॥२॥

सिंह दाढ़ भीतर सुख मानै, अक्कल सबै बिसारी ।
जा तरु आग लगी चारौं दिश, वैठि रह्यो तिहँ डारी ॥३॥
वे कोई निपट अनारी, देख्या आतमराम ॥३॥

हाड़ मांस लोहू की थैली, तामें चेतनधारी ।
'द्यानत' तीनलोक को ठाकुर, क्यों हो रह्यो भिखारी ॥४॥
वे कोई निपट अनारी, देख्या आतमराम ॥४॥