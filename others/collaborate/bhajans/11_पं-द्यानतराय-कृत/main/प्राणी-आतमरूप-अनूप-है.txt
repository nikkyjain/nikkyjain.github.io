प्राणी! आतमरूप अनूप है, परतैं भिन्न त्रिकाल
यह सब कर्म उपाधि है, राग दोष भ्रम जाल ॥टेक॥

कहा भयो काई लगी, आतम दरपनमाहिं ।
ऊपरली ऊपर रहै, अंतर पैठी नाहिं ॥
प्राणी! आतमरूप अनूप है, परतैं भिन्न त्रिकाल ॥१॥

भूलि जेवरी अहि, मुन्यो, ढूंठ लख्यो नररूप ।
त्यों ही पर निज मानिया, वह जड़ तू चिद्रूप ॥
प्राणी! आतमरूप अनूप है, परतैं भिन्न त्रिकाल ॥२॥

जीव-कनक तन मैलके, भिन्न भिन्न परदेश ।
माहैं, माहैं संध है, मिलैं नहीं लव लेश ॥
प्राणी! आतमरूप अनूप है, परतैं भिन्न त्रिकाल ॥३॥

घन करमनि आच्छादियो, ज्ञानभानपरकाश ।
है ज्योंका त्यों शास्वता, रंचक होय न नाश ॥
प्राणी! आतमरूप अनूप है, परतैं भिन्न त्रिकाल ॥४॥

लाली झलकै फेटक में, फेटक न लाली होय ।
परसंगति परभाव है, शुद्धस्वरूप न कोय ॥
प्राणी! आतमरूप अनूप है, परतैं भिन्न त्रिकाल ॥५॥

त्रस थावर नर नारकी, देव आदि बहु भेद ।
निहचै एक स्वरूप हैं, ज्यों पट सहज सफेद ॥
प्राणी! आतमरूप अनूप है, परतैं भिन्न त्रिकाल ॥६॥

गुण ज्ञानादि अनन्त हैं, परजय सकति अनन्त ।
'द्यानत' अनुभव कीजिये, याको यह सिद्धन्त ॥
प्राणी! आतमरूप अनूप है, परतैं भिन्न त्रिकाल ॥७॥