((राग : गौरी, कबै निर्ग्रंथ स्वरूप धरूँगा
सजनवा बैरी हुई  गए हमार))
हमारो कारज ऐसे होय 
आतम आतम पर पर जानैं, तीनौं संशय खोय ॥टेक॥

अंत समाधिमरन करि तन तजि, होय शक्र सुरलोय ।
विविध भोग उपभोग भोगवै, धरमतनों फल सोय ॥
हमारो कारज ऐसे होय ॥१॥

पूरी आयु विदेह भूप ह्वै, राज सम्पदा भोय ।
कारण पंच लहै गहै दुद्धर, पंच महाव्रत जोय ॥
हमारो कारज ऐसे होय ॥२॥

तीन जोग थिर सह परीसह, आठ करम मल धोय ।
'द्यानत' सुख अनन्त शिव विलसै, जनमैं मरै न कोय ॥
हमारो कारज ऐसे होय ॥३॥