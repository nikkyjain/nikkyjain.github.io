((राग : कल्याण))
कहत सुगुरु करि सुहित भविकजन ! ॥टेक॥ 
पुद्गल अधरम धरम गगन जम,
सब जड़ मम नहिं यह सुमरहु मन ॥

नर पशु नरक अमर पर पद लखि,
दरब करम तन करम पृथक भन ।
तुम पद अमल अचल विकलप बिन,
अजर अमर शिव अभय अखय गन ॥१॥

त्रिभुवनपतिपद तुम पटतर नहीं,
तुम पद अतुल न तुल रविशशिगन ।
वचन कहन मन गहन शकति नहिं,
सुरत गमन निज जिन गम परनन ॥२॥

इह विधि बँधत खुलत इह विधि जिय,
इन विकलपमहिं, शिवपद सधत न ।
निरविकलप अनुभव मन सिधि करि,
करम सघन वनदहन दहन-कन ॥३॥