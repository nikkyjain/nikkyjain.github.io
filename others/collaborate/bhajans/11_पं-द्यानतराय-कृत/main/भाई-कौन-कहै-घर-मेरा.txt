((राग : आसावरी जोगिया, मोहे भूल गए साँवरिया))
भाई कौन कहै घर मेरा...
जे जे अपना, मान रहे थे, तिन सबने निरवेरा ॥
भाई कौन कहै घर मेरा...

प्रात समय नृप मन्दिर ऊपर, नाना शोभा देखी ।
पहर चढ़े दिन काल चालतैं, ताकी धूल न पेखी ॥
भाई कौन कहै घर मेरा...॥१॥

राज कलश अभिषेक लच्छमा, पहर चढ़ें दिन पाई ।
भई दुपहर चिता तिस चलती, मीतों ठोक जलाई ॥
भाई कौन कहै घर मेरा...॥२॥

पहर तीसरे नाचैं गावै, दान बहुत जन दीजे ।
सांझ भई सब रोवन लागे, हाहाकार करीजे ॥
भाई कौन कहै घर मेरा...॥३॥

जो प्यारी नारी को चाहै, नारी नर को चाहै ।
वे नर और किसी को चाहैं, कामानल तन दाहै ॥
भाई कौन कहै घर मेरा...॥४॥

जो प्रीतम लखि पुत्र निहोरै, सो निज सुत को लोरै ।
सो सुत निज सुतसों हित जोरै, आवत कहत न ओरै ॥
भाई कौन कहै घर मेरा...॥५॥

कोड़ाकोड़ि दरब जो पाया, सागरसीम दुहाई ।
राज किया मन अब जम आवै, विषकी खिचड़ी खाई ॥
भाई कौन कहै घर मेरा...॥६॥

तू नित पोखै वह नित सोखै, तू हारै वह जीते ।
'द्यानत' जु कछु भजन बन आवै, सोई तेरो मीतै ॥
भाई कौन कहै घर मेरा...॥७॥