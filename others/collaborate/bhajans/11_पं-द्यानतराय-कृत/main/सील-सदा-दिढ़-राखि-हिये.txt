((राग रामकली))
रे जिया! सील सदा दिढ़ राखि हिये ॥टेक॥
जाप जपत तप तपत विविध विधि, सील बिना धिक्कार जिये ॥

सील सहित दिन एक जीवनो, सेव करैं सुर अरघ दिये ।
कोटि पूर्व थिति सील विहीना, नारकी दैं दुख वज्र लिये ॥
रे जिया! सील सदा दिढ़ राखि हिये ॥१॥

ले व्रत भंग करत जे प्रानी, अभिमानी मदपान पिये ।
आपद पावै विघन बढ़ावैं, उर नहिं कछु लेखान किये ॥
रे जिया! सील सदा दिढ़ राखि हिये ॥२॥

सील समान न को हित जगमें, अहित न मैथुन सम गिनिये ।
'द्यानत' रतन जतनसों गहिये, भवदुख दारिद-गन दहिये ॥
रे जिया! सील सदा दिढ़ राखि हिये ॥३॥