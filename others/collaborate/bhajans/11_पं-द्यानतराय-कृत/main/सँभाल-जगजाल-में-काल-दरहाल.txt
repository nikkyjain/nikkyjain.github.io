((राग गौरी))
रे भाई! सँभाल जगजाल में काल दरहाल रे ॥टेक॥

कोड़ जोधा को जीतै छिनमें, एकलो एक हि सूर । 
कोड़ सूर अस धूर कर डारै, जमकी भौंह करूर ॥
रे भाई! सँभाल जगजाल में काल दरहाल रे ॥१॥

लोहमें कोट सौ कोट बनाओ, सिंह रखो चहुंओर ।
इंद, फनिंद, नरिंद चौकि दैं, नहिं छोडै, मृतु जोर ॥
रे भाई! सँभाल जगजाल में काल दरहाल रे ॥२॥

शैल जलै जस आग वलै सो, क्यों छोडै तिन सोय ।
देव सबै इक काल भखै है, नरमें क्या बल होय ॥
रे भाई! सँभाल जगजाल में काल दरहाल रे ॥३॥

देहधारी भये भूपर जे जे, ते खाये सब मौत ।
'द्यानतराय' धर्म को धार चलो शिव, मौत को करके फौत ॥
रे भाई! सँभाल जगजाल में काल दरहाल रे ॥४॥