भैया! सो आतम जानो रे! ॥टेक॥

जाके बसते बसत है रे, पाँचों इन्द्री गाँव ।
जास बिना छिन एकमें रे, गाँव न नाँव न ठाँव ॥
भैया! सो आतम जानो रे! ॥१॥

आप चलै अरु ले चलै रे, पीछैं सौ मन भार ।
ता बिन गज हल ना सके रे, तन खींचै संसार ॥
भैया! सो आतम जानो रे! ॥२॥

जाको जारैं मारतैं रे, जरै मरै नहिं कोय ।
जो देखै सब लोककों रे, लोक न देखै सोय ॥
भैया! सो आतम जानो रे! ॥३॥

घटघटव्यापी देखिये रे, कुंथू गजसम रूप ।
जानै मानै अनुभवै रे, 'द्यानत' सो चिद्रूप ॥
भैया! सो आतम जानो रे! ॥४॥