आतमज्ञान लखैं सुख होइ ॥टेक॥
पंचेन्द्री सुख मानत भोंदू, यामें सुख को लेश न कोइ ॥

जैसे खाज खुजावत मीठी, पीछैं तैं दुखतैं दे रोइ ।
रुधिरपान करि जोंक सुखी है, सूँतत बहुदुख पावै सोई ॥
आतमज्ञान लखैं सुख होइ ॥1॥

फरस-दन्तिरस-मीनगंध-अलि, रूप-शलभमृग-नाद हिलोइ ।
एक एक इन्द्रनितैं प्राणी, दुखिया भये गये तन खोइ ॥
आतमज्ञान लखैं सुख होइ ॥२॥

जैसे कूकर हाड़ चचौरै, त्यों विषयी नर भोगै भोइ ।
'द्यानत' देखो राज त्यागि नृप, वन वसि सहैं परीषह जोइ ॥
आतमज्ञान लखैं सुख होइ ॥3॥