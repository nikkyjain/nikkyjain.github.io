((राग : गौरी, अब मेरे समकित सावन
जीव तू भ्रमत सदैव अकेला))
री! मेरे घट ज्ञान घनागम छायो
शुद्ध भाव बादल मिल आये, सूरज मोह छिपायो ॥टेक॥

अनहद घोर घोर गरजत है, भ्रम आताप मिटायो ।
समता चपला चमकनि लागी, अनुभौ-सुख झर लायो ॥
री! मेरे घट ज्ञान घनागम छायो ॥१॥

सत्ता भूमि बीज समकितको, शिवपद खेत उपायो ।
उद्धत भाव सरोवर दीसै, मोर सुमन हरषायो ॥
री! मेरे घट ज्ञान घनागम छायो ॥२॥

भव-प्रदेशतैं बहु दिन पीछैं, चेतन पिय घर आयो ।
'द्यानत' सुमति कहै सखियनसों, यह पावस मोहि भायो ॥
री! मेरे घट ज्ञान घनागम छायो ॥३॥