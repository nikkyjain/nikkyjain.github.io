सुन चेतन इक बात हमारी, तीन भुवन के राजा ।
रंक भये बिललात फिरत हो, विषयनि सुख के काजा ॥१॥

चेतन तुम तो चतुर सयाने, कहाँ गई चतुराई ।
रंचक विषयनि के सुखकारण, अविचल ऋद्धि गमाई ॥२॥

विषयनि सेवत सुख नहिं राई, दुःख है मेरु समाना ।
कौन सयानप कीनी भोंदू, विषयनि सों लपटाना ॥३॥

इस जग में थिर रहेना नाहीं, तैं रहेना क्‍यों माना ।
सूझत नाहि कि भांग खाई है, दीसे परगट जाना ॥४॥

तुमको काल अनन्त गये हैं, दुःख सहते जगमांही ।
विषय कषाय महारिपु तेरे, अजहूँ चेतत नाहीं ॥५॥

ख्याति लाभ पूजा के काजैं, बाहिज भेष बनाया ।
परमतत्त्व का भेद न जाना, वादि अनादि गँवाया ॥६॥

अति दुर्लभ तैं नर भव लहेकैं, कारण कौन समारा ।
रामा रामा धन धन साँटैं, धर्म अमोलक हारा ॥७॥

घट-घट साईं मैंनू दीसे, मूरख मरम न पावे ।
अपनी नाभि सुवास लखे बिन, ज्यों मृग चहुँ दिशि धावे ॥८॥

घट-घट साई घट सा नाई, घटसों घट में न्यारो ।
घूंघट का पट खोल निहारो, जो निजरूप निहारो ॥९॥

ये दश माझ सुनैं जो गावै, निरमल मन सा कर के ।
'द्यानत' सो शिव सम्पति पावै, भवदधि पार उतर के ॥१०॥