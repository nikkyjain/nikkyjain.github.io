फूली बसन्त जहँ आदीसुर शिवपुर गये ।
भारतभूप बहत्तर जिनगृह, कनकमयी सब निरमये ॥टेक॥

तीन चौबीस रतनमय प्रतिमा, अंग रंग जे जे भये ।
सिद्ध समान सीस सम सबके, अद्भुत शोभा परिनये ॥
फूली बसन्त जहँ आदीसुर शिवपुर गये ॥१॥

बालि आदि आहूठ-कोड़ मुनि, सबनि मुकति सुख अनुभये ।
तीन अठाई फागनि खग गावैं गीत नये नये ॥
फूली बसन्त जहँ आदीसुर शिवपुर गये ॥२॥

वसु जोजन वसु पैड़ी गंगा, फिरी बहुत सुरआलये ।
'द्यानत' सो कैलास नमौं हौं, गुन कापै जा वरनये ॥
फूली बसन्त जहँ आदीसुर शिवपुर गये ॥३॥