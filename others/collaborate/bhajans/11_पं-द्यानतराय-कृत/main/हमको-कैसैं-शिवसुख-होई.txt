((राग : गौरी, कबै निर्ग्रंथ स्वरूप धरूँगा))
हमको कैसैं शिवसुख होई ॥टेक॥
जे जे मुकत जान के कारण, तिनमें को नहि कोई ॥

मुनिवर को हम दान न दीना, नहिं पूज्यो जिनराई ।
पंच परम पद बन्दे नाहीं, तपविधि वन नहिं आई ॥
हमको कैसैं शिवसुख होई ॥१॥

आरत रुद्र कुध्यान न त्यागे, धरम शुकल नहिं ध्याई ।
आसन मार करी आसा दिढ़, ऐसे काम कमाई ॥
हमको कैसैं शिवसुख होई ॥२॥

विषय-कषाय विनाश न हूआ, मनको काबु न कीना ।
मन वच काय जोग थिर करकैं, आतमतत्त्व न चीना ॥
हमको कैसैं शिवसुख होई ॥३॥

मुनि श्रावकको धरम न धार्यो, समता मन नहिं आनी ।
शुभ करनी करि फल अभिलाष्यो, ममता-बुध अधिकानी ॥
हमको कैसैं शिवसुख होई ॥४॥

रामा रामा धन धन कारन, पाप अनेक उपायो ।
तब हू तिसना भई न पूरन, जिनवानी यों गायो ॥
हमको कैसैं शिवसुख होई ॥५॥

राग दोष परनाम न जीते, करुना मन नहिं आई ।
झूठ अदत्त कुशील गह्यो दिढ़, परिगृहसों लौ लाई ॥
हमको कैसैं शिवसुख होई ॥६॥

सातौं विसन गहे मद धार्यो, सुपरभेद नहिं पाई ।
'द्यानत' जिनमारग जाने बिन, काल अनन्त गमाई ॥
हमको कैसैं शिवसुख होई ॥७॥