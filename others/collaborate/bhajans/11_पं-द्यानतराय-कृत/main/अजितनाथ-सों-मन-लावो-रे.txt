अजितनाथ सों मन लावो रे ॥टेक॥
करसों ताल वचन मुख भाषौ, अर्थ में चित्त लगावो रे ॥

ज्ञान दरस सुख बल गुनधारी, अनन्त चतुष्टय ध्यावो रे ।
अवगाहना अबाध अमूरत, अगुरु अलघु बतलावो रे ॥
अजितनाथ सों मन लावो रे ॥१॥

करुनासागर गुनरतनागर, जोतिउजागर भावो रे ।
त्रिभुवननायक भवभयघायक, आनंददायक गायो रे ॥
अजितनाथ सों मन लावो रे ॥२॥

परमनिरंजन पातकभंजन, भविरंजन ठहरायो रे ।
'द्यानत' जैसा साहिब सेवो, तैसी पदवी पावो रे ॥
अजितनाथ सों मन लावो रे ॥3॥