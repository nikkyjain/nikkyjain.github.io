जीव! तैं मूढ़पना कित पायो ।
सब जग स्वारथ को चाहत है, स्वारथ तोहि न भायो ॥टेक॥

अशुचि अचेत दुष्ट तनमांही, कहा जान विरमायो ।
परम अतिन्द्री निजसुख हरिकै, विषय रोग लपटायो ॥
जीव! तैं मूढ़पना कित पायो ॥१॥

चेतन नाम भयो जड़ काहे, अपनो नाम गमायो ।
तीन लोकको राज छांडिके, भीख मांग न लजायो ॥
जीव! तैं मूढ़पना कित पायो ॥२॥

मूढ़पना मिथ्या जब छूटै, तब तू संत कहायो ।
`द्यानत' सुख अनन्त शिव विलसो, यों सद्गुरु बतलायो ॥
जीव! तैं मूढ़पना कित पायो ॥३॥