((राग : आसावरी जोगिया, कबै निर्ग्रंथ स्वरूप धरूँगा))
कलि में ग्रन्थ बड़े उपगारी ।
देव शास्त्र गुरु सम्यक सरधा, तीनों जिन तैं धारी ॥टेक॥

तीन बरस वसु मास पंद्र दिन, चौथा काल रहा था ।
परम पूज्य महावीर स्वामी तब, शिवपुर राज लहा था ॥१॥

केवलि तीन, पाँच श्रुतकेवलि, पीछैं गुरुनि विचारी ।
अंग पूर्व अब न हैं, न रहेंगे, बात लिखी थिरकारी ॥२॥

भविहित कारन धर्म विचारन, आचारजों बनाये ।
बहुतानि तिनकी टीका कीनी, अद्भुत अरथ समाये ॥३॥

केवलि-श्रुतकेवलि यहँ नाहीं, मुनिगन प्रगट न सूझे ।
दोऊ केवलि आज यही हैं, इनही को मुनि बूझे ॥४॥

बुद्धि प्रगट करि आप बाँचिये, पूजा वंदन कीजे ।
दरब खरचि लिखवाय सुधाय, सुपंडित जन को दीजे ॥५॥

पढ़ते सुनतें चरचा करतें, हैं संदेह जु कोई ।
आगम माफिक ठीक करै है, देख्यो केवलि सोई ॥६॥

तुच्छ बुद्धि कछु अरथ जानिकैं, मनसों विंग उठाये ।
अवैधिज्ञानी श्रुतज्ञानी मनो, सीमंधर मिलि आये ॥७॥

ये तो आचारज हैं साँचे, ये आचारज झूठे ।
तिनिके ग्रन्थ पढ़ें नित बन्दै, सरधा ग्रन्थ अपूठे ॥८॥

साँच झूठ तुम क्यों कर जानो, झूठ जान क्यों पूजो ।
खोट निकाल शुद्ध कर राखो, अवर बनाओ दूजो ॥९॥

कौन सहामी बात चलावै, पूछैं आनमती तो ।
ग्रन्थ लिख्यो तुम क्यों नहिं मानो, जवाब कहा कहि जीतो ॥१०॥

जैनी जैनग्रन्थ के निंदक, हुंडासर्पिनी जोरा ।
'द्यानत' आप जानि चुप रहिये, जग में जीवन थोरा ॥११॥