(इस भजन में समवशरण का वर्णन है।)
अरे भाई देखो, दर्शन करो ! श्री जिनराज विराजमान हैं । स्वर्ण के रत्नजड़ित सिंहासन से ऊपर आकाश में अधर आसीन होकर शोभायमान हैं । तीन छत्र -- तीन लोकों में व्याप्त आपके यश के प्रतीक हैं । ये आपके यश का बखान कर रहे हैं । चौंसठ देवगण मिलकर चंवर ढोर रहे हैं ।

योजन की दूरी तक आपकी वाणी सुनकर पाप इस प्रकार पलायित हो जाते हैं, हट जाते हैं जैसे मोर की ध्वनि सुनकर सर्प डरकर भाग जाता है । दुंदुभि आदि साढ़े बारह करोड़ वाद्य बज उठते हैं । अशोक वृक्ष के नीचे विराजित आपका दिव्यगात और चारों ओर प्रकाशमान आभा-मंडल मनोहारी है, जिसके तेज व कांति के समक्ष करोड़ों सूर्य व चन्द्र का उजाला भी फीका लगता है ।

मंद बयार और पुष्पवृष्टि वातावरण को सुवासमय / सुगन्धित कर मुग्ध कर रही है । इन्द्र प्रतिदिन आपकी पूजा करता है । प्रभु वीतरागी हैं वे किसी को भी नहीं बुलाते हैं ! द्यानतराय कहते हैं कि देव, मनुष्य, पशु सब अपनी कार्यसिद्धि के लिए स्वयं ही वहाँ समवशरण में खिंचे चले जाते हैं ।