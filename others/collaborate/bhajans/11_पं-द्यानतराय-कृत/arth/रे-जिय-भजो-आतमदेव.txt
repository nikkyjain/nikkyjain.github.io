अरे जिया। अपनी आत्मा का भजन करो । ऐसा करने से मोक्ष पद प्राप्त होवेगा ।

उस आत्मा को भजो जो लोक की भाँति असंख्यात प्रदेशी है । जिसके अनन्त ज्ञान, अनन्त दर्शन, अनन्त सुख व अनन्त बल प्रगट हैं, जो सिद्ध-स्वरूप महान है ।

जो मल-रहित है, अचल (स्थिर) है, अतुल (तुलनारहित) है, आकुलता-रहित है, जिनके मन, वचन व काय नहीं है । जो रोग-रहित, मृत्यु-रहित, क्षय-रहित, भय-रहित तथा सभी विकल्पों से रहित है ।

उस आत्मा को भजो जो क्रोध, मान, माया, लोभ से न्यारा है, जिसके बंध-मोक्ष भी नहीं है । जिसके राग-द्वेष-मोह नहीं है, जो शुद्ध-चैतन्य है, जो अपने ही स्वाभाविक गुणों में लीन है, मगन है ।

उस आत्मा को भजो जिसके स्पर्श, रस, गंध, शब्द, वर्ण का स्पर्श भी नहीं है, न लिंग-भेद है, न मार्गणा है और न ही कोई गुणस्थान है ।

ज्ञान-दर्शन-चारित्र के भेद सब व्यवहार मात्र हैं, जो कुछ क्रिया है वह ही कर्म है, निश्चय से इनमें अभेद है इसका विचार कर ।

जब अपने आप में आप स्वयं ही कर्ता हो, स्वयं ही ज्ञाता हो, स्वयं को ही जाने । जब सब भेद समाप्त हो जाए तो पुण्य व पाप का पद कहाँ ठहरेगा? 

तब वस्तु कथंचित् (किसी अपेक्षा विशेष से) है और कथंचित् (किसी अपेक्षा विशेष से) नहीं है, ऐसे स्याद्वाद का प्रमाण भी उसके लिए आवश्यक नहीं रहता। द्यानतराय कहते हैं कि अपनी शुद्ध-आत्मा का अनुभव ही शुद्ध है, उसी का अमृतपान कसे इसी में रत रहो ।