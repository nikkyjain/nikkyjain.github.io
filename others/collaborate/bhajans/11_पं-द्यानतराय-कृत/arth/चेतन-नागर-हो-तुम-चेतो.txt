हे विवेकी सुजन ! तुम चैतन्य राजा हो, अब तो चेतो। अपना हित करो।

सर्वप्रथम अनन्त चतुष्टय के धारी अरहंत देव को प्रणाम करो । फिर सिद्ध, आचार्य, गुरु अर्थात् उपाध्याय और मुनि के चरणों में नमन करो । ये पाँचों ही उपकार करनेवाले हैं । फिर सरस्वती जो इस भव-समुद्र से पार उतारनेवाली है और कुमति का नाश करनेवाली है, का वंदन करो । वे मुझे मेरे अन्तर में सुबुद्धि दें। ऐसी हितकारी कथा कहें कि जिससे उनके गुणों की अनुभूतिरूप पहचान हो।

यह संसार अनादि व अनन्त है, इसका कोई पार नहीं है, किन्तु यह निस्सार (साररहित) है । अनादिकाल से मिथ्यात्व के कारण जीव इसमें लिपटा हुआ है, जिसके कारण चारों गतियों में भटककर सुख नहीं, बहुत दुःख पाये हैं । जिनेन्द्र वचन / जिनवाणी का श्रद्धान किए बिना अनन्तकाल व्यर्थ में व्यतीत हो गए, बिता दिए ।

काम और भोग को सुख मानकर जीव इन्द्रिय-विषयों की पीड़ा को सहन करता रहा । जिसके परिणाम-स्वरूप उससे भी अनन्तगुणा फल पाकर नरकगति में दुर्दशा को प्राप्त हुआ । पाप करके सुख की कामना करता रहा । हे भाई! उससे सुख नहीं होता । जरा सोच! आकड़ा बोकर आम किस प्रकार प्राप्त हो सकता है ? जैसे काँच कभी भी हीरा नहीं हो सकता ।

पाप क्रिया करके ध्यान अर्जित किया और उसे फिर पाप-कार्यों में ही लगा दिया । इन दोनों क्रियाओं के पाप का भागी - भोगनेवाला कौन होगा ? इस भेद की बात को जीव समझ ही नहीं पाया । दुश्मन को पोषण देकर, उसे पाल-पोसकर हर्षित हुआ और कल्याणकारी व उपयोगी मित्रों का साथ मन को रुचिकर नहीं लगा । इस प्रकार नरभव पाकर तूने क्या किया? (कुछ भी भला नहीं किया।) तू तो नाहक ही मनुष्य कहलाया ।

जीव सातों नरकों के दुःखों को, गर्भकाल व जन्म के दुःखों को (जो उसने भोगे थे उन) सभी को भूल गया। इस अशुचि (मैल से भरे) तन को जो सदा नाशवान है, जो सदा मृत्यु की दाढ़ में रहता है, उसे पाकर जीव फूला हुआ रहता है, फूला जाता है, प्रसन्न होता है । हे जीव ! तू जान-बूझकर भ्रम में पड़ा हिण्डोले की भाँति इधर-उधर झूल रहा है। यह जीव राई के समान थोड़ा सा दुःख भी सहन नहीं कर पाता, पर काम दु:ख उपजाने के करता रहता है।

साता का (सुख का) थोड़ा-सा उदय होने पर सुख मानता है और असाता होने पर दुःखी होकर रोता है । ये दोनों अवस्थाएँ तो कर्म-जन्य हैं, कर्मों के कारण हैं, परन्तु जीव अपने आप की ओर नहीं देखता । दूसरों को तो भली प्रकार सीख व शिक्षा देता है, पर स्वयं उस पर आचरण नहीं करता । यह ही सत्य है । इसमें कुछ भी झूठ नहीं है । इस ही के कारण दुःख पाता है ।

हे जीव ! पाप से पीड़ा व कष्ट होता है, धर्म से सुख होता है । सभी यह कहते हैं कि छोटे से लेकर बड़े तक सब इस बात को समझते हैं । इन दोनों (पाप और धर्म) में जो तुझे हितकर लगे उसे मन-वचन-काय सहित कर । तू स्वयं तीन-भुवनपति होने की क्षमता रखता है । इसलिए तुझको क्या सीख दी जावे ?

त्रसकाय में पंचेन्द्री मनुष्य होने का अवसर फिर नहीं मिलेगा । देखते-देखते तन-धन आदि सब सामग्री चली जावेगी । हे प्राणी! तू अब तो समझ, वरना फिर दुर्गति में पड़कर पछताएगा । द्यानतराय कहते हैं कि तू अरहंत चरण का भजन कर, जिससे जगत में फिर से आगमन ही न हो ।