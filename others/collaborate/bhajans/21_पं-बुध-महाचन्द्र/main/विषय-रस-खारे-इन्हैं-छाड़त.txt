विषय रस खारे, इन्हैं छाड़त क्यों नहि जीव ॥टेक॥

मात तात नारी सुत बांधव, मिल तोकू भरमाई ।
विषय भोग रस जाय नर्क तूं, तिलतिल खण्ड लहाई ॥
विषय रस खारे, इन्हैं छाड़त क्यों नहि जीव ॥१॥

मदोन्मत्त वस मरने कूं, कपट की हथनी बनाई ।
स्पर्शन इन्द्रिय बसि होके, आय पड़त गज खाई ॥
विषय रस खारे, इन्हैं छाड़त क्यों नहि जीव ॥२॥

रसना के बसि होकर मांछल, जाल मध्य उलझाई ।
भ्रमर कमल बिच मृत्यु लहत है, विषय नासिका पाई ॥
विषय रस खारे, इन्हैं छाड़त क्यों नहि जीव ॥३॥

दीपक लोय जरत, नैनू बसि, मृत्यु पतंग लहाई ।
कानन के बसि सर्प हाय के, पींजर मांहि रहाई ॥
विषय रस खारे, इन्हैं छाड़त क्यों नहि जीव ॥४॥

विष खायें ते इक भव मांहि, दुख पावै जीवाई ।
विषय जहर खाये तैं भव-भव, दुख पावै अधिकाई ॥
विषय रस खारे, इन्हैं छाड़त क्यों नहि जीव ॥५॥

एक-एक इन्द्री तैं यह दुख, सबकी कौन कहाई ।
यह उपदेश करत है पंडित, 'महाचन्द्र' सुख दाई ॥
विषय रस खारे, इन्हैं छाड़त क्यों नहि जीव ॥६॥