नेमि पिया राजुल पुकारे तोरा नाम ।
नौ भव की प्रीति मेरी हुई बदनाम ॥टेक॥

गिरि को गए  पशुओं का सुन कृंदन
राजुल को डाल गए उलझन में भगवन ॥
मैं भी अब जपूँ निज आतम राम ।
नौ भव की प्रीति मेरी हुई बदनाम ॥१॥

कजरा लगाऊँ न बिंदिया लगाऊँगी 
मांगों में सिंदूर अब ना भराउंगी ॥
मेहंदी और महावर से क्या मुझको काम ।
नौ भव की प्रीति मेरी हुई बदनाम ॥२॥

पीछी मंगा दो कमंडल भी ला दो 
माताजी चल के मोहे दीकशा दिला दो ॥
वन में रहूँगी मैं तो महलों से  क्या काम ।
नौ भव की प्रीति मेरी हुई बदनाम ॥३॥

कहे माता राजुल ये जिद क्यों पड़ी है ।
नेमि से क्या तेरी भाँवर पड़ी है ॥
नेमि से लड़के यहाँ अच्छे तमाम ।
नौ भव की प्रीति तेरी हुई बदनाम ॥४॥

किसी और को कंत अब ना कहूँगी । 
उनकी रही उनके मारग चलूँगी ॥
मुझको तो अब अपने आतम से काम ।
नौ भव की प्रीति को देती हूँ विराम ॥५॥