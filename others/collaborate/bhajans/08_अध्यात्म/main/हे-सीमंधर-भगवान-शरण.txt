हे ! सीमंधर भगवान शरण ली तेरी
बस ज्ञाता दृष्टा रहे परिणति मेरी ॥टेक॥

निज को बिन जाने नाथ फिरा भव वन में ।
सुख की आशा से झपटा उन विषयन में ॥
ज्यों कफ में मक्खी बैठ पंख लिपटावे,
तब तड़फ-तड़फ दुःख में ही प्राण गमावे ॥
त्यों इन विषयन में मिली, दुखद भवफेरी 
बस ज्ञाता दृष्टा रहे परिणति मेरी ॥१॥

मिथ्यात्व राग वश दुखित रहा प्रतिपल ही,
अरु कर्म बंध भी रुक न सका पल भर भी ।
सौभाग्य आज हे प्रभो तुम्हें लख पाया,
दुःख से मुक्ति का मार्ग आज मैं पाया ॥
हो गयी प्रतीति नहीं मुक्ति में देरी 
बस ज्ञाता दृष्टा रहे परिणति मेरी ॥२॥

सार्थक सीमंधर नाम आपका स्वामी ।
सीमित निज में हो गये आप विश्रामी ॥
करते दर्शन कर भव सीमित भवि प्राणी ।
फिर आवागमन विमुक्त बने शिवगामी ॥
चिरतृप्ति प्रदायक शांति छवि प्रभु तेरी 
बस ज्ञाता दृष्टा रहे परिणति मेरी ॥३॥

आत्माश्रय का फल आज प्रभो लख पाया ।
निज में रमने का भाव मुझे उमगाया ॥
निज वैभव सन्मुख तुच्छ सभी कुछ भासा ।
दर्शन से पलट गया परिणति का पासा ॥
चैतन्य छवि अंतर में आज उकेरी 
बस ज्ञाता दृष्टा रहे परिणति मेरी ॥४॥

हे ! ज्ञायक के ज्ञायक चैतन्य विहारी ।
मैं भाव वंदना करूँ परम उपकारी ॥
अपनी सीमा में रहूँ यही वर पाऊँ ।
प्रभु भेद भक्ति तज निज अभेद को ध्याऊँ ॥
अब अंतर में ही दिखे मुझे सुख ढेरी 
बस ज्ञाता दृष्टा रहे परिणति मेरी ॥५॥