हे भगवान महावीर ! हमारी भव-पीड़ा ( संसार-भ्रमण की पीड़ा) का हरण करो।

मैं दु:खों से तप रहा हूँ, आप दयारूपी अमृत के सागर हैं, यह देखकर आपके पास - तट के पास आया हूं। आप परमेश्वर हैं, मोक्ष-पथ को दिखाने वाले हैं, मोहरूपी अग्नि का शमन करने के लिए नीर हैं, जल हैं।

आप बिना किसी प्रयोजन के - बिना हेतु के जगत का उपकार करनेवाले हैं, शुद्ध आत्मानंद हैं, धैर्यवान हैं। आप गुणों के इतने गहन, गहरे समुद्र हैं कि गणधर का ज्ञान भी उनको लाँघने में; उनका पार पाने में असमर्थ है।

मैंने बार-बार अनेक बार सुंदर देह धारण करके अगणित दु:ख सहे। आपके गुणों के चिंतवन से सारे भय उसी प्रकार विघट जाते हैं जैसे तेज पवन के झौंकों से बादल बिखर जाते हैं।

अनेक बार की, भाँति-भाँति की मेरी अरज-विनती यही है कि अब मैं दु:ख सहते-सहते अधीर हो गया हूँ। दौलतराम जी कहते हैं कि मेरे कर्मों की जंजीर को काटकर मेरे इस दुःख जाल का हरण करो ।