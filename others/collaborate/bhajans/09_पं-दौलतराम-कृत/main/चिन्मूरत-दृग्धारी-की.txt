((तर्ज : मैं ज्ञानानन्द स्वभावी हूँ))
चिन्मूरत दृग्धारी की मोहे, रीति लगत है अटापटी ॥

बाहिर नारकिकृत दु:ख भोगै, अन्तर सुखरस गटागटी ।
रमत अनेक सुरनि संग पै तिस, परणति नैं नित हटाहटी ॥१॥

ज्ञान-विराग शक्ति तें विधि-फल, भोगत पै विधि घटाघटी ।
सदन-निवासी तदपि उदासी, तातै आस्रव छटाछटी ॥२॥

जे भवहेतु अबुध के ते तस, करत बन्ध की झटाझटी ।
नारक पशु तिय षट् विकलत्रय, प्रकृतिन की खै कटाकटी ॥३॥

संयम धर न सकै पै संयम, धारन की उर चटाचटी ।
तासु सुयश गुन की 'दौलत' के, लगी रहै नित रटारटी ॥४॥