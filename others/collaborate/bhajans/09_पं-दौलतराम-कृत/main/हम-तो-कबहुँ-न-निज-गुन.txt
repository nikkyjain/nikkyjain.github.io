((तर्ज: सजनवा बैरी हुई गए हमार))

हम तो कबहुँ न निजगुन भाये
तन निज मान जान तनदुखसुख में बिलखे हरखाये ॥

तनको गरन मरन लखि तनको, धरन मान हम जाये ।
या भ्रम भौंर परे भवजल चिर, चहुँगति विपत लहाये ॥१॥

दरशबोधव्रतसुधा न चाख्यौ, विविध विषय-विष खाये ।
सुगुरु दयाल सीख दइ पुनि पुनि, सुनि, सुनि उर नहि लाये ॥२॥

बहिरातमता तजी न अन्तर-दृष्टि न ह्वै निज ध्याये ।
धाम-काम-धन-रामाकी नित, आश-हुताश जलाये॥३ ॥

अचल अनूप शुद्ध चिद्रूपी, सब सुखमय मुनि गाये ।
'दौल' चिदानंद स्वगुन मगन जे, ते जिय सुखिया थाये ॥४॥