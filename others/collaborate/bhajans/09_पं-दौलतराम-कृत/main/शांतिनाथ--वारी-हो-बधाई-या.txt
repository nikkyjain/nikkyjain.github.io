वारी हो बधाई या शुभ साजे ।
विश्वसेन ऐरादेवी गृह, जिनभव मंगल छाजै ॥१॥ 

सब अमरेश अशेष विभवजुत, नगर नागपुर आये ।
नागदत्त सुर इन्द्र वचन तें, ऐरावत सजि धाये ।
लख जोजन शत वदन वदन वसु, रद प्रति सर ठहराये ।
सर सर सौ पन-बीस नलिन प्रति, पद्म पचीस विराजै ॥2॥ 

पद्म पद्म प्रति अष्टोत्तर शत, ठने सुदल मनहारी।
ते सब कोटि सताइस पै मुद जुत नाचत सुरनारी ।
नवरस गान ठान कानन को, उपजावत सुख भारी ।
वंक लै लावत लंक लचावत, दुति लखि दामिन लाजै ॥3॥

गोप गोपतिय जाय माय ढिंग, करी तास थुति भारी ।
सुखनिद्रा जननी को करि नमि, अंक लियो जगतारी ।
लै वसु मंगल द्रव्य दिशसुरीं, चलीं अग्र शुभकारी ।
हरख हरी चख सहस करी, तब जिनवर निरखन काजै ॥4॥

ता गजेन्द्र पै प्रथम इन्द्र ने, श्री जिनेन्द्र पधराये ।
द्वितिय छत्र दिय तृतिय तुरिय हरि मुदधरि चमर ढुराये ।
शेष शक्र जय शब्द करत, नभ लंघ सुराचल आये ।
पांडुशिला जिन थापि नची शचि, दुन्दुभि कोटिक बाजै ॥5॥

पुनि सुरेश ने श्री जिनेश को, जन्म नहवन शुभ ठानो ।
हेम कुम्भ सुर हाथहिं हाथन, क्षीरोदधि जल आनो ।
वदन-उदर-अवगाह एक-सौ-वसु योजन परमानो ।
सहस आठ कर करि हरि जिनशिर, ढारत जयधुनि गाजै ॥6॥

फिर हरि-नारि सिंगार स्वामि-तन, जजे सुरा जस गाये ।
पूरवली विधि करि पयान, मुद ठान पिता घर लाये ।
मणिमय ऑगन में कनकासन, पै श्री जिन पधराये ।
ताण्डव-नृत्य कियो सुरनायक, शोभा सकल समाजै ॥7॥

फिर हरि जगगुरु पिता तोष, शान्तेश धरो जिन नामा ।
पुत्र जन्म उत्साह नगर में, कियो भूप अभिरामा ।
साधि सकल निज-निज नियोग, सुर-असुर गये निजधामा ।
त्रियदधारि जिन चारु चरन की, 'दौलत' करत सदा जै ॥8॥