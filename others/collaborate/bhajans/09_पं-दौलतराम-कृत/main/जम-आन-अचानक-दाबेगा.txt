((तर्ज : कहा मान ले ओ मेरे))
जम आन अचानक दाबेगा ॥टेक॥
छिन छिन कटत घटत थिति ज्यों जल, अंजुलि का झर जावेगा ॥

जन्म-ताल-तरु तें पर जिय-फल, कों लग बीच रहावेगा । 
क्यों न विचार करै नर आखिर, मरन-मही में आवेगा ॥
जम आन अचानक दाबेगा ॥1॥ 

सोवत मृत जागत जीवत ही, श्वासा जो थिर थावेगा ।
जैसें कोऊ छिपै सदा सौं, कबहूँ अवसि पलावेगा ॥
जम आन अचानक दाबेगा ॥2॥

कहूँ कबहूँ कैसे हू कोऊ, अन्तक से न बचावेगा ।
सम्यग्ज्ञान पियूष पिये सों, 'दौल' अमर पद पावेगा ॥
जम आन अचानक दाबेगा ॥3॥