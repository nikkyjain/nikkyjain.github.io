जीव तू अनादिहीतैं भूल्यौ शिवगैलवा ॥टेक॥

मोहमदवार पियौ, स्वपद विसार दियौ,
पर अपनाय लियौ, इन्द्रिसुख में रचियौ,
भवतैं न भियौ, न तजियौ मनमैलवा ॥
जीव तू अनादिहीतैं भूल्यौ शिवगैलवा ॥१॥

मिथ्या ज्ञान आचरन धरिकर कुमरन,
तीन लोक की धरन, तामें कियो है फिरन
पायो न शरन, न लहायौ सुख शैलवा ॥
जीव तू अनादिहीतैं भूल्यौ शिवगैलवा ॥२॥

अब नरभव पायौ, सुथल सुकुल आयौ,
जिन उपदेश भायौ, 'दौल' झट झिटकायौ,
परपरनति दुखदायिनी चुरेलवा ॥
जीव तू अनादिहीतैं भूल्यौ शिवगैलवा ॥३॥