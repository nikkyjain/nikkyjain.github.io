मान ले या सिख मोरी, झुके मत भोगन ओरी ॥टेक॥

भोग भुजंगभोग सम जानो, जिन इनसे रति जोरी ।
ते अनन्त भव भीम भरे दु:ख, परे अधोगति पोरी ॥ 
बँधे दृढ़ पातक डोरी, मान ले या सिख मोरी ॥१॥

इनको त्याग विरागी जे जन, भये ज्ञानवृषधोरी ।
तिन सुख लह्यो अचल अविनाशी, भवफांसी दई तोरी ॥
रमें आतम रस बोरी, मान ले या सिख मोरी ॥२॥

भोगन की अभिलाष हरन को, त्रिजग सम्पदा थोरी ।
यातैं ज्ञानानन्द 'दौल' अब, पियो पियूष कटोरी । 
मिट भवव्याधि कठोरी, मान ले या सिख मोरी ॥३॥