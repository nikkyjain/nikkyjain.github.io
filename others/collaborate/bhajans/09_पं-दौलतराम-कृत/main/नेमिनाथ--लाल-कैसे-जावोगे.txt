((तर्ज : जिनमंदिर में आके हम))
लाल कैसे जावोगे, असरनसरन कृपाल ॥टेक॥

इक दिन सरस वसंतसमय में, केशव की सब नारी ।
प्रभुप्रदच्छनारूप खड़ी ह्वै, कहत नेमिपर वारी ॥
लाल कैसे जावोगे, असरनसरन कृपाल ॥१॥

कुंकुम लै मुख मलत रुकमनी, रंग छिरकत गांधारी ।
सतभामा प्रभुओर जोर कर, छोरत है पिचकारी ॥
लाल कैसे जावोगे, असरनसरन कृपाल ॥२॥

व्याह कबूल करो तौ छूटौ, इतनी अरज हमारी ।
ओंकार कहकर प्रभु मुलके, छांड दिये जगतारी ॥
लाल कैसे जावोगे, असरनसरन कृपाल ॥३॥

पुलकितवदन मदनपित-भामिनि, निज निज मदन सिधारी ।
'दौलत' जादववंशव्योम शशि, जयौ जगत हितकारी ॥
लाल कैसे जावोगे, असरनसरन कृपाल ॥४॥