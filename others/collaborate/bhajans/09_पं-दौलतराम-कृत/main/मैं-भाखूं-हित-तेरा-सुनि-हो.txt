मैं भाखूं हित तेरा, सुनि हो मन मेरा ॥टेक॥

नरनरकादिक चारौं गति में, भटक्यो तू अधिकानी ।
परपरणति में प्रीति करी, निज परनति नाहिं पिछानी ।
सहै दुख क्यों न घनेरा ॥१॥

कुगुरु कुदेव कुपंथ पंकफंसि, बहु खेद लहायो ।
शिवसुख दैन जैन जगदीपक, सो मैं कबहुं न पायो,
मिट्यो न अज्ञान अंधेरा ॥२॥

दर्शनज्ञानचरण तेरी निधि, सौ विधिठगन ठगी है ।
पाँचों इंद्रिन के विषयन में, तेरी बुद्धि लगी है,
भया इनका तू चेरा ॥३॥

तू जगजाल विषै बहु उरझ्यो, अब कर ले सुरझेरा ।
'दौलत' नेमिचरन पंकज का, हो तू भ्रमर सबेरा,
नशै ज्यों दुख भवकेरा ॥४॥