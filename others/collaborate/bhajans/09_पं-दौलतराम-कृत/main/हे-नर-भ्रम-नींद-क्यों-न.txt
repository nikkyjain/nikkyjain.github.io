((तर्ज : निरखत जिनचन्द्र वदन))
हे नर, भ्रम-नींद क्यों न छाँड़त दुखदाई ।
सोवत चिरकाल सोंज अपनी ठगाई ॥टेक॥

मूरख अधकर्म कहा, भेदैं नहिं मर्म लहा ।
लागे दुखज्वाला की न देह कै तताई ॥
हे नर, भ्रम-नींद क्यों न छाँड़त दुखदाई ।

जम के रव बाजते, सुभैरव अति गाजते ।
अनेक प्रान त्यागते, सुनै कहा न भाई ।
हे नर, भ्रम-नींद क्यों न छाँड़त दुखदाई ॥

परको अपनाय आप-रूप को भुलाय हाय ।
करन-विषय-दारु जार, चाह दौं बढ़ाई ।
हे नर, भ्रम-नींद क्यों न छाँड़त दुखदाई ॥

अब सुन जिन-वानि, रागद्वेष को जघानि ।
मोक्षरूप निज पिछान 'दौल', भज विरागताई ।
हे नर, भ्रम-नींद क्यों न छोड़त दुखदाई ।
सोवत चिरकाल सोंज आपनी ठगाई ॥