लखो जी या जिय भोरे की बातें, नित करत अहित हित-घातें ॥

जिन गणधर मुनि देशव्रती, समकिती सुखी नित जातें ।
सो पय ज्ञान न पान करत न अघात विषय-विष खातें ॥

दुखस्वरूप दुखफलद जलद सम, टिकत न छिनक विलातें ।
तजत न जगत न भजत पतित नित, रंच न फिरत तहाँ तें ॥

देह गेह धन नेह ठान अति, अघ संचत दिन रातें ।
कुगति विपति फल की न भीत, निश्चिन्त प्रमाद दशा तें ॥

कभी न होय आपनों पर द्रव्यादि पृथक चतुधा तें ।
पै अपनाय लहत दुख शठ नभ, हतन चलावत लातैं ॥

शिवगृहद्वार सार नरभव यह, लहि दश दुर्लभता तें ।
खोवत ज्यों मणि काग उड़ावत, रोवत रंकपना तें ॥

चिदानन्द निर्द्वन्द स्वपद तज, अपद विपदपद रातें ।
कहत सुसिख गुरु गहत नहीं उर, चहत न सुख समता तें ॥

जैन बैन सुनि भवि बहु भवहर, छूटे द्वन्द दशा तें ।
तिनकी सुकथा सुनत न मुनत न, आतम बोध कला तें ॥

जे जन समुझि ज्ञान-दृग-चारित, पावन पय वर्षा तें ।
ताप विमोह हर्यो तिनको जस, 'दौल' त्रिभौन विख्यातें ॥