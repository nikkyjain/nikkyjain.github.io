छाँडत क्‍यों नहिं रे नर ! रीति अयानी ।
बार बार सिख देत सुगुरु यह, तू दे आनाकानी ॥

विषय न तजत न भजत बोध-व्रत, दुख-सुख जाति न जानी ।
शर्म चहै न लहै शठ ज्यों, घृत हेतु बिलोवत पानी ॥

तन धन सदन स्वजन जन तुझ सों, ये परजाय बिरानी ।
इन परिणमन विनश उपजन सों, तें दुख-सुखकर मानी ॥

इस अज्ञान तें चिरदुख पाये, तिनकी अकथ कहानी ।
ताको तज दृग-ज्ञान-चरन भज, निज परिणति शिवदानी ॥

यह दुर्लभ नरभव सुसंग लहि, तत्त्व लखावन वानी ।
'दौल' न कर अब पर में ममता, धर समता सुखदानी ॥