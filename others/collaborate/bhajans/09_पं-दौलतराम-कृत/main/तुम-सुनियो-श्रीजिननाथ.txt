तुम सुनियो श्रीजिननाथ, अरज इक मेरी जी ॥टेक॥

तुम बिन हेत जगत उपकारी, वसुकर्मन मोहि कियो दुखारी,
ज्ञानादिक निधि हरी हमारी, द्यावौ सो मम फेरी जी ॥
तुम सुनियो श्रीजिननाथ, अरज इक मेरी जी ॥१॥

मैं निज भूल तिनहिं संग लाग्यो, तिन कृत करन विषय रस पाग्यौ,
तातैं जन्म-जरा दव दाग्यौ, कर समता सम नेरी जी ॥
तुम सुनियो श्रीजिननाथ, अरज इक मेरी जी ॥२॥

वे अनेक प्रभु मैं जु अकेला, चहुँगति विपतिमांहि मोहि पेला,
भाग जगे तुमसौं भयो भेला, तुम हो न्यायनिवेरी जी ॥
तुम सुनियो श्रीजिननाथ, अरज इक मेरी जी ॥३॥

तुम दयाल बेहाल हमारों, जगतपाल निज विरद समारो,
ढील न कोजे बेग निवारो, 'दौलतनी' भवफेरी जी ॥
तुम सुनियो श्रीजिननाथ, अरज इक मेरी जी ॥४॥