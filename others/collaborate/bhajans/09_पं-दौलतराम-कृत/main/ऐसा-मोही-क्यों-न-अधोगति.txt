ऐसा मोही क्यों न अधोगति जावै, 
जाको जिनवानी न सुहावै ॥टेक॥

वीतराग से देव छोड़कर, भैरव यक्ष मनावै
कल्पलता दयालुता तजि, हिंसा इन्द्रायनि वावै ॥
ऐसा मोही क्यों न अधोगति जावै ॥१॥

रुचै न गुरु निर्ग्रन्थ भेष बहु, - परिग्रही गुरु भावै
परधन परतियको अभिलाषै, अशन अशोधित खावै ॥
ऐसा मोही क्यों न अधोगति जावै ॥२॥

परकी विभव देख ह्वै सोगी, परदुख हरख लहावै
धर्म हेतु इक दाम न खरचै, उपवन लक्ष बहावै ॥
ऐसा मोही क्यों न अधोगति जावै ॥३॥

ज्यों गृह में संचै बहु अघ त्यों, वनहू में उपजावै
अम्बर त्याग कहाय दिगम्बर, बाघम्बर तन छावै ॥
ऐसा मोही क्यों न अधोगति जावै ॥४॥

आरम्भ तज शठ यंत्र मंत्र करि, जनपै पूज्य मनावै
धाम वाम तज दासी राखै, बाहिर मढ़ी बनावै ॥
ऐसा मोही क्यों न अधोगति जावै ॥५॥

नाम धराय जती तपसी मन, विषयनि में ललचावै ।
'दौलत' सो अनन्त भव भटकै, ओरन को भटकावै ॥
ऐसा मोही क्यों न अधोगति जावै ॥६॥