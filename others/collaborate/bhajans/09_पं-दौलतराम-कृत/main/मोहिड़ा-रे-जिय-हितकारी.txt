मोहिड़ा रे जिय! हितकारी न सीख सम्हारै ।
भववन भ्रमत दुखी लखि याको, सुगुरुदयालु उचारै ॥टेक॥

विषय भुजंगमय संग न छोड़त, जो अनन्तभव मारै ।
ज्ञान विराग पियूष न पीवत, जो भवव्याधि विडारै ॥
मोहिड़ा रे जिय! हितकारी न सीख सम्हारै ॥१॥

जाके संग दुरैं अपने गुन, शिवपद अन्तर पारै ।
ता तनको अपनाय आप चिन-मूरतको न निहारै ॥
मोहिड़ा रे जिय! हितकारी न सीख सम्हारै ॥२॥

सुत दारा धन काज साज अघ, आपन काज विगारै ।
करत आपको अहित आपकर, ले कृपान जल दारै ॥
मोहिड़ा रे जिय! हितकारी न सीख सम्हारै ॥३॥

सही निगोद नरककी वेदन, वे दिन नाहिं चितारै ।
'दौल' गई सो गई अबहू नर, धर दृग-चरन सम्हारै ॥
मोहिड़ा रे जिय! हितकारी न सीख सम्हारै ॥४॥