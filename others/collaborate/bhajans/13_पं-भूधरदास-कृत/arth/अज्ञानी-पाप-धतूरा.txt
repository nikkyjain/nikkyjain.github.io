अरे अज्ञानी, पापरूपी धतूरा न बो।
रे मूढ़ मानव, पापरूपी धतूरा को बोते समय तो तुझे कुछ नहीं होगा, परन्तु फल चखने के समय तू फूट-फूटकर रोएगा और जान तक खो देगा।

इन क्षणिक सुख देनेवाली विषय-वासनाओं के पीछे तू दुर्लभ मानव-पर्याय क्यों व्यर्थ खोये दे रहा है ? इस मनुष्य पर्याय की प्राप्ति का अवसर फिर तुझे कभी नहीं मिलनेवाला है।  अरे अज्ञानी, पापरूपी धतूरा न बो।

अरे मूढ़, यह वह समय है जब सभी विवेकशील मानव धर्म-कल्पतरु का सिंचन करते हैं और अपने अजरामर पद की प्राप्ति के लिए दृढ़ता के साथ यत्नशील रहते हैं। और मानव, इस ही पुण्य-वेला में तू विष-बीज बो रहा है! सोच, तुझ-जैसा अभागा भी कोई संसार में होगा?

अरे अज्ञानी, संसार में प्राणियों की दुखद और रसहीन जितनी प्रवृत्तियाँ हैं वे सब इसी पापरूपी विष-बीज के परिणाम हैं। रे मानव, यह सब जानकर भी तू क्‍यों अनजान बन रहा है?