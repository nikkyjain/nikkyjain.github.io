जग में श्रद्धानी जीव 'जीवन मुकत' हैंगे ॥टेक॥

देव गुरु सांचे मानैं, सांचो धर्म हिये आनैं ।
ग्रन्थ ते ही सांचे जानैं, जे जिन उकत हैंगे ॥१॥

जीवन की दया पालैं, झूठ तजि चोरी टालैं ।
पर-नारी भालैं नैन, जिनके लुकत हैंगे ॥२॥

जीय मैं सन्तोष धारैं, हियैं समता विचारैं ।
आगे को न बन्ध पारैं, पाछेसों चुकत हैंगे ॥३॥

बाहिज क्रिया आराधैं, अन्दर सरूप साधैं ।
'भूधर' ते मुक्त लाधैं, कहूँ न रुकत हैंगे ॥
जग में श्रद्धानी जीव 'जीवन मुकत' हैंगे ॥४॥