((राग ख्याल))
मन मूरख पंथी, उस मारग मति जाय रे ॥टेक॥
कामिनि तन कांतार जहाँ है, कुच परवत दुखदाय रे ॥

काम किरात बसै तिह थानक, सरवस लेत छिनाय रे ।
खाय खता कीचक से बैठे, अरु रावनसे राय रे ॥
मन मूरख पंथी, उस मारग मति जाय रे ॥१॥

और अनेक लुटे इस पैंडे, वरनैं कौन बढ़ाय रे ।
वरजत हों वरज्यौ रह भाई, जानि दगा मति खाय रे ॥
मन मूरख पंथी, उस मारग मति जाय रे ॥२॥

सुगुरु दयाल दया करि 'भूधर', सीख कहत समझाय रे ।
आगै जो भावै करि सोई, दीनी बात जताय रे ॥
मन मूरख पंथी, उस मारग मति जाय रे ॥३॥