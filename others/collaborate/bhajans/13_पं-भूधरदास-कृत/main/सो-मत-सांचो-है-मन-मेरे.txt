((राग : धनसारी))
सो मत सांचो है मन मेरे ।
जो अनादि सर्वज्ञ प्ररूपित, रागादिक बिन जे रे ॥टेक॥

पुरुष प्रमान प्रमान वचन तिस, कल्पित जान अने रे ।
राग दोष दूषित तिन बायक, सांचे हैं हित तेरे ॥
सो मत सांचो है मन मेरे ॥१॥

देव अदोष धर्म हिंसा बिन, लोभ बिना गुरु वे रे ।
आदि अन्त अविरोधी आगम, चार रतन जहँ ये रे ॥
सो मत सांचो है मन मेरे ॥२॥

जगत भर्यो पाखंड परख बिन, खाइ खता बहुतेरे ।
'भूधर' करि निज सुबुद्धि कसौटी, धर्म कनक कसि ले रे ॥
सो मत सांचो है मन मेरे ॥३॥