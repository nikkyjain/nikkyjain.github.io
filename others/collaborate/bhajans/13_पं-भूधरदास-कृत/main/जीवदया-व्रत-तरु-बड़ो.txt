जीवदया व्रत तरु बड़ो, पालो पालो बड़भाग ॥टेक॥

कीड़ी कुंजर कुंथुवा, जेते जग-जन्त ।
आप सरीखे देखिये, करिये नहिं भन्त ॥1॥

जैसे अपने हीयडे, प्यारे निज प्रान ।
त्यों सबही को लाड़ितो, लिहौ साद जान ॥
जीवदया व्रत तरु बड़ो, पालो पालो बड़भाग ॥2॥

फांस चुभै टुक देहम, कछु नाहिं सुहाय ।
त्यों परदुख की वेदना, समझो मन लाय ॥३॥

मन वचसौं अर कायसौं, करिये परकाज ।
किसहीकों न सताइये, सिखवै रिखिराज ॥
जीवदया व्रत तरु बड़ो, पालो पालो बड़भाग ॥४॥

करुना जग की मायड़ी, धीजै सब कोय ।
धिग! धिग! निरदय भावना, कंपैं जिय जोय ॥५॥

सब दंसण सब लोय में, सब कालमँझार ।
यह करनी बहु शंसिये, ऐसो गुणसार ॥
जीवदया व्रत तरु बड़ो, पालो पालो बड़भाग ॥६॥

निरदै नर भी संस्तुवै, निंदै कोइ नाहिं ।
पालैं विरले साहसी, धनि वे जगमांहि ॥७॥

पर सुखसौं सुख होय, पर-पीड़ासौं पीर ।
'भूधर' जो चित्त चाहिये, सोई कर वीर! ॥
जीवदया व्रत तरु बड़ो, पालो पालो बड़भाग ॥८॥