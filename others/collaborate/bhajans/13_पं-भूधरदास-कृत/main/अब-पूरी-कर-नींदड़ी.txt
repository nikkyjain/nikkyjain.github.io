अब पूरी कर नींदड़ी, सुन जीया रे! चिरकाल तू सोया ॥
माया मैली रातमें, केता काल विगोया ॥टेक॥

धर्म न भूल अयान रे! विषयोंवश वाला ।
सार सुधारस छोड़के, पीवै जहर पियाला ॥१ अब...॥

मानुष भवकी पैठमैं, जग विणजी आया ।
चतुर कमाई कर चले, मूढौं मूल गुमाया ॥२ अब...॥

तिसना तज तप जिन किया, तिन बहु हित जोया ।
भोगमगन शठ जे रहे, तिन सरवस खोया ॥३ अब...॥

काम विथा पीड़ित जिया, भोगहि भले जानैं ।
खाज खुजावत अंगमें, रोगी सुख मानैं ॥४ अब...॥

राग उरगनी जोरतैं, जग डसिया भाई !
सब जिय गाफिल हो रहे, मोह लहर चढ़ाई ॥५ अब...॥

गुरु उपगारी गारुड़ी, दुख देख निवारैं ।
हित उपदेश सुमंत्रसों, पढ़ि जहर उतारैं ॥६ अब...॥

गुरु माता गुरु ही पिता, गुरु सज्जन भाई ।
'भूधर' या संसार में, गुरु शरनसहाई ॥७ अब...॥