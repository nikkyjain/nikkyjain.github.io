देखो गरब-गहेली री हेली ! जादोंपति की नारी ॥टेक॥

कहां नेमि नायक निज मुखसौं, टहल कहै बड़भागी ।
तहां गुमान कियो मतिहीनी, सुनि उर दौसी लागी ॥
देखो गरब-गहेली री हेली ! जादोंपति की नारी ॥१॥

जाकी चरण धूलि को तरसैं, इन्द्रादिक अनुरागी ।
ता प्रभुको तन-वसन न पीड़े, हा! हा! परम अभागी ॥
देखो गरब-गहेली री हेली ! जादोंपति की नारी ॥२॥

कोटि जनम अघभंजन जाके, नामतनी बलि जइये ।
श्री हरिवंशतिलक तिस सेवा, भाग्य बिना क्यों पइये ॥
देखो गरब-गहेली री हेली ! जादोंपति की नारी ॥३॥

धनि वह देश धन्य वह धरनी, जग में तीरथ सोई ।
'भूधर' के प्रभु नेमि नवल निज, चरन धरे जहां दोई ॥
देखो गरब-गहेली री हेली ! जादोंपति की नारी ॥४॥