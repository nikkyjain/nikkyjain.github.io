होली खेलें मुनिराज शिखर वन में, रे अकेले वन में, मधुवन में
    मधुवन में आज मची रे होली, मधुवन में ॥टेक॥

चैतन्य-गुफा में मुनिवर बसते, अनन्त गुणों में केली करते
    एक ही ध्यान रमायो वन में, मधुवन में ॥होली - १॥

ध्रुव धाम ध्येय की धूनी लगाई,ध्यान की धधकती अग्नि जलाई
    विभाव का ईंधन जलायें वन में, मधुवन में ॥होली - २॥

अक्षय घट भरपूर हमारा, अन्दर बहती अमृत धारा
    पतली धार न भाई मन में, मधुवन में ॥होली - ३॥

हमें तो पूर्ण दशा ही चहिये, सादि-अनंत का आनंद लहिये
    निर्मल भावना भाई वन में, मधुवन में ॥होली - ४॥

पिता झलक ज्यों पुत्र में दिखती, जिनेन्द्र झलक मुनिराज चमकती
    श्रेणी माँडी पलक छिन में, मधुवन में ॥होली - ५॥

नेमिनाथ गिरनार पे देखो, शत्रुंजय पर पाण्डव देखो
    केवलज्ञान लियो है छिन में, मधुवन में ॥होली - ६॥

बार-बार वन्दन हम करते, शीश चरण में उनके धरते
    भव से पार लगाये वन में, मधुवन में ॥होली - ७॥
