चेतन तोसौं आज होरी खेलौंगी रे ॥टेक॥
अनँत दिवस क्यौं अनतहि डोल्यौ, ताकौ बदला अब ल्यौंगी रे ॥1॥

जो तैं करी सो भंडुवा गवाऊं, संजमतैं कर बाँधौगी रे ।
त्रास परीषह लगैगी तेरै, तब सुधताई आवैगी रे ॥2॥

जिन तोकौं दुख दै भरमायौ, ता दुरमतिकौं भगावौंगी रे ।
खोटे भेष धरे लंगर तैं, अब शुभ भेष बना द्यौंगी रे ॥3॥

समकित दरस गुलाल लगाऊ, ज्ञान सुधारस छिरकौंगी रे ।
चारित चोबा चरचौं सब तन, दया मिठाई खबावौंगी रे ॥4॥

'बुधजन' यौ तन सफल करौंगी, विधि-विपदा सब चूरौंगी रे ।
हिलमिल रहुँ बिछुरौं नहिं कबहूं, मन की आशा पूरौंगी रे ॥5॥