सन्त निरन्तर चिन्तत ऐसैं, 
आतमरूप अबाधित ज्ञानी ॥

रोगादिक तो देहाश्रित हैं, 
इनतें होत न मेरी हानी ।
दहन दहत ज्यों दहन न तदगत, 
गगन दहन ताकी विधि ठानी ॥१॥

वरणादिक विकार पुद्गलके, 
इनमें नहिं चैतन्य निशानी ।
यद्यपि एकक्षेत्र-अवगाही, 
तद्यपि लक्षण भिन्न पिछानी ॥२॥

मैं सर्वांगपूर्ण ज्ञायक रस, 
लवण खिल्लवत लीला ठानी ।
मिलौ निराकुल स्वाद न यावत, 
तावत परपरनति हित मानी ॥३॥

'भागचन्द' निरद्वन्द निरामय, 
मूरति निश्चय सिद्धसमानी ।
नित अकलंक अवंक शंक बिन, 
निर्मल पंक बिना जिमि पानी ॥४॥