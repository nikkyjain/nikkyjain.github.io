अधःकर्मदोष - देखे अधःकर्म ।
अध्यधि दोष - संयमी साधुको आता देख उनको देनेके लिए अपने निमित्त चूल्हेपर रखे हुए जल और चावलोंमे और अधिक जल और चावल मिलाकर फिर पकावे। अथवा जब तक भोजन तैय्यार न हो, तब तक धर्मप्रश्नके बहाने साधुको रोक रखे, वह अध्यधि दोष है।
पूतिदोष - प्रासुक आहारादिक वस्तु सचित्तादि वस्तुसे मिश्रित हो वह पूति होष है। प्रासुक द्रव्य भी पूतिकर्मसे मिला पूतिकर्म कहलाता है। उसके पाँच भेद हैं - चूल्ही (चूल्हा), ओखली, कड़छी, पकानेके बासन तथा गन्ध युक्त द्रव्य। इन पाँचोंमे संकल्प करना कि इन चूलि आदि से पका भोजन जब तक साधुको न दे दें तक तब अन्य किसीको नहीं देंगे। ये ही पाँच आरम्भ दोष हैं जो पूति दोष में गर्भित हैं ।।४२८।।
मिश्रदोष - प्रासुक तैयार हुआ भोजन अन्य भेषधारियों के साथ तथा गृहस्थोंके साथ संयमी साधुओँको देनेका उद्देश्य करे तो मिश्र दोष जानना ।।४२९।।
स्थापित दोष - जिस बासनमें पकाया था उससे दूसरे भाजनमें पके भोजनको रखकर अपने घरमें तथा दूसरेके घरमें जाकर उस अन्नको रख दे उसे स्थापित दोष जानना ।।४३०।।
बलिदोष - यक्ष नागादि देवताओंके लिए जो बलि (पूजन) किया हो उससे शेष रहा भोजन बलिदोष सहित है। अथवा संयमियोंके आगमनके लिए जो बलिकर्म (सावद्य पूजन) करे वहाँ भी बलिदोष जानना ।।४३१।।
प्राभृतदोष - प्राभृत दोष के दो भेद हैं - बादर और सूक्ष्म। इन दोनोंके भी दो-दो भेद हैं - अपकर्षण और उत्कर्षण। कालकी हानिका नाम अपकर्षण है, और कालकी वृद्धिको उत्कर्षण कहते हैं ।।४३२।। दिन, पक्ष, महीना, वर्ष इनको बदल कर जो आहार दान देना वह बादर प्राभृत दोष है। वह बादर दोष उत्कर्षण व अपकर्षण करनेसे दो प्रकारका है। सूक्ष्म प्रावर्तित दोष भी दो प्रकारका है। पूर्वाह्ण समय व अपराह्ण समयको पलटनेसे कालको बढ़ाना घटाना रूप है ।।४३३।।
प्रादुष्कार दोष - प्रादुष्कार दोषके दो भेद हैं - संक्रमण और प्रकाशन। साधुके आ जानेपर भोजन भाजन आदिको एक स्थानसे दूसरे स्थानपर लेजाना संक्रमण है और भाजनको मांजना या दीपकका प्रकाश करना अथवा मण्डपका उद्योतन करना आदि प्रकाशन दोष हैं ।।४३४।।
क्रीत दोष - क्रीततर दोषके दो भेद हैं - द्रव्य और भाव। हर एकके पुनः दो भेद हैं - स्व व पर। संयमीके भिक्षार्थ प्रवेश करनेपर गाय आदि देकर बदलेमें भोजन लेकर साधुको देना द्रव्य क्रीत है। प्रज्ञप्ति आदि विद्या चा चेटकादि मन्त्रोंके बदलेमें आहार लेके साधुको देना भावक्रीत दोष है ।।४३५।।
प्रामृष्य दोष - साधुओंको आहार करानेके लिए दूसरेसे उधार भात आदिक भोजन सामग्री लाकर देना प्रामृष्य दोष है। उसके दो भेद हैं - सवृद्धिक और अवृद्धिक। कर्जसे अधिक देना सवृद्धिक है। जितना कर्ज लिया उतना ही देना अवृद्धिक हैं ।।४३६।।
परिवर्त दोष - साधुओंको आहार देनेके लिए अपने साठीके चावल आदिक देकर दूसरेसे बढिया चावलादिक लेकर साधुको आहार दे वह परिवर्त दोष जानना ।।४३७।।
अभिघट दोष - अभिघट दोषके दो भेद हैं - एक देश और सर्वदेश। उसमें भी देशाभिघटके दो भेद हैं - आचिन्न और अनाचिन्न। पंक्तिबद्ध सीधे तीन अथवा सात घरोंसे आया योग्य भोजन आचिन्न अर्थात् ग्रहण करने योग्य है। और तितर-बितर किन्हीं सात घरोंसे आया अथवा पंक्तिबद्ध आठवाँ आदि घरोंसे आया हुआ भोजन अनाचिन्न है अर्थात् ग्रहण करने योग्य नहीं है ।।४३९।। सर्वाभिघट दोषके चार भेद हैं - स्वग्राम, परग्राम, स्वदेश और परदेश। पूर्वादि दिशाके मोहल्लेसे पश्चिमादि दिशाके मोहल्लेमें भोजन ले जाना स्वग्रामाभिघट दोष है। इसी तरह शेष तीन भी जान लेने। इसमें ईर्यापथका दोष आता है ।।४४०।।
उद्भिन्न दोष - मिट्टी लाख आदिसे ढका हुआ अथवा नामकी महोर कर चिह्नित जो औषध घी या शक्कर आदि द्रव्य हैं अर्थात् सील बन्द पदार्थोंको उघाड़कर या खोलकर देना उद्भिन्न दोष है। इसमें चींटी आदिके प्रवेशका दोष लगता है ।।४४१।।
मालारोहण दोष - काष्ठ आदिकी बनी हूई सीढी अथवा पैड़ीसे घरके ऊपरके खनपर चढ़कर वहाँ रखे हुए पूवा लड्डू आदि अन्नको लाकर साधुको देना मालारोहण दोष है। इसमें दाताको विघ्न होता है ।।४४२।।
आछेद्य दोष - संयमी साधुओंके भिक्षाके परिश्रमको देख राजा, चोर आदि गृहस्थियोंको ऐसा डर दिखाकर ऐसा कहें कि यदि तुम इन साधुओंको भिक्षा नहीं दोगे तो हम तुम्हारा द्रव्य छीन लेंगे ऐसा डर दिखाकर दिया गया आहार वह आछेद्य दोष है ।।४४३।।
अनिसृष्ट दोष - अनीशार्थके दो भेद हैं - ईश्वर और अनीश्वर दोनेंके भी मिलाकर चार भेद हैं। पहला भेद ईश्वर सारक्ष तथा ईश्वर तीन भेद - व्यक्त, अव्यक्त व संघाट। दानका स्वामी देने की इच्छा करे और मन्त्री आदि मना करें तो दिया हुआ भी अनीशार्थ है। स्वामीसे अन्य जनोंका निषेध किया अनीश्वर कहलाता है। वह व्यक्त अर्थात् वृद्ध, अव्यक्त अर्थात् बाल और सङ्घाट अर्थात् दोनोंके भेदसे तीन प्रकारका है ।।४४४।।
(चारित्रसार पृष्ठ संख्या ६९/२) (अनगार धर्मामृत अधिकार संख्या ५/५-६)
धात्री आदि १६ उत्पादन दोष
धात्री दोष - पोषन करे वह धाय कहलाती है। वह पाँच प्रकारकी होती है-स्नान करानेवाली, आभूषण पहनानेवाली, बच्चोंको रमानेवाली, दूध पिलानेवली तथा मातावत अपने पास सुलानेवली। इनका उपदेश करके जो साधु भोजन ले तो धात्री दोष युक्त होता है। इससे स्वध्यायका नाश होता है तथा साधु मार्गमे दूषण लगता है ।।४४७।।
दूत दोष - कोई साधु अपने ग्रामसे व अपने देशसे दूसरे ग्राममें व दूसरे देशमें जलके मार्ग नावमें बैठकर व स्थलमार्ग व आकाशमार्गसे होकर जाय। वहाँ पहुँचकर किसीके सन्देशको उसके सम्बन्धीसे कह दे, फिर भोजन ले तो वह दूत दोष युक्त होता है ।।४४८।।
निमित्त दोष - निमित्त ज्ञानके आठ भेद हैं - मसा, तिल आदि व्यञ्जन, मस्तक आदि अङ्ग, शब्द रूप स्वर, वस्त्रादिकका छेद वा तलवारादिका प्रहार, भूमिविभाग, सूर्यादि ग्रहोंका उदय अस्त होना, पद्म चक्रादि लक्षण और स्वप्न। इन अष्टांग निमित्तोंसे शुभाशुभ कहकर भोजन-लेनेसे साधु निमित्त दोष युक्त होता है।
आजीव दोष - जाति, कुल, चारित्रादि शिल्प तपश्चरणकी क्रिया आदि द्वारा अपनेको महान् प्रगट करने रूप वचन गृहस्थोंको कहकर आहार लेना आजीव दोष है। इसमें बलहीनपना व दीनपनाका दोष आता है ।।४५०।।
वनीपक दोष - कोई दाता ऐसे पूछे कि कुत्ता, कृपण, भिखारी, असदाचारी, ब्राह्मण, भेषी साधु तथा त्रिदण्डी आदि साधु और कौआ इनको आहारादि देनेमें पुण्य होता है या नहीं? तो उसकी रुचिके अनुकूल ऐसा कहा कि पुण्य ही होता है। फिर भोजन करे तो वनीपक दोष युक्त होता है। इसमें दीनता प्रगट होती है ।।४५१।।
चिकित्सा दोष - चिकित्सा शास्त्रके आठ भेद हैं - बालचिकित्सा, शरीरचिकित्सा, रसायन, विषतन्त्र, भूततंत्र, क्षारतन्त्र शलाकाक्रिया, शल्यचिकित्सा। इनका उपदेश देकर आहार लेनेसे चिकित्सा दोष होता है ।।४५२।।
७-१०. क्रोधी, मानी, मायी, लोभी दोष - क्रोधसे भिक्षा लेना, मानसे आहार लेना, मायासे आहार लेना, लोभसे आहार लेना, इस प्रकार क्रोध, मान, मायी, लोभ रूप उत्पादन दोष होता है ।।४५३।। 
पूर्व स्तुति दोष - दातारके आगे `तुम दानपति हो, यशोधर हो, तुम्हारी कीर्ति लोक प्रसिद्ध हैं' इस प्रकार के वचनों द्वारा उसकी प्रशंसा करके आहार लेना, अथवा दातार यदि भूल गया हो तो उस याद दिलाया कि पहले तो तुम बड़े दानी थे, अब कैसे भूल गये, इस प्रकार प्रशंसा करके आहार लेना पूर्व स्तुति दोष है ।।४५५।।
पश्चात् स्तुति दोष - आहार लेकर पीछे जो साधु दाताकी प्रशंसा करे, कि तुम प्रसिद्ध दानपति हो, तुम्हारा यश प्रसिद्ध है, ऐसा कहनेसे पश्चात् स्तुति दोष लगता है ।।४५६।।
विद्या दोष - जो साधने से सिद्ध हो वह विद्या है, उसे विद्याकी आशा देनेसे कि हम तुमको विद्या देंगे तथा उस विद्याकी महिमा वर्णन करनेसे जो आहार ले उस साधुके विद्या दोष आता है ।।४५७।।
मन्त्र दोष - पढने मात्रसे जो मन्त्र सिद्ध हो वह पठित सिद्ध मन्त्र होता है, उस मन्त्रकी आशा देकर और उसकी महिमा कहकर जो साधु आहार ग्रहण करता है उसके मन्त्र दोष होता है ।।४५८।। आहार देनेवाले व्यन्तरादि देवोंको विद्या तथा मन्त्रसे बुलाकर साधन करे वह विद्या मन्त्र दोष है। अथवा आहार देनेवाले गृहस्थोंके देवताको बुलाकर साधना वह भी विद्या मन्त्र दोष है ।।४५९।।
चूर्ण दोष - नेत्रोंका अञ्जन, भूषण साफ करनेका चूर्ण, शरीरकी शोभा बढानेवाला चूर्ण - इन चूर्णोंकी विधि बतलाकर आहार ले वहाँ चूर्ण दोष होता है ।।४६०।।
मूल कर्म दोष - जो वशमें नहीं है उनको वशमें करना, जो स्त्री पुरुष वियुक्त हैं उनका संयोग कराना - ऐसे मन्त्र-तन्त्र आदि उपाय बतलाकर गृहस्थोंसे आहार लेना मूलकर्मदोष है।
(चारित्रसार पृष्ठ संख्या ७१/१), (अनगार धर्मामृत अधिकार संख्या ५/२०-२७)
शङ्कितादि १० अशन दोष
शङ्कित दोष - अशन, पान, खाद्य व स्वाद्य यह चार प्रकार भोजन आगमानुसार मेरे लेने योग्य है अथवा नहीं ऐसे सन्देह सहित आहार को लेना संकित दोष है ।।३६३।।
मृक्षित दोष - चिकने हाथ व पात्र तथा कड़छीसे भात आदि भेजन देना मृक्षित दोष है। उसका सदा त्याग करे ।।४६४।।
निक्षिप्त दोष - अप्रासुक सचित्त पृथिवी, जल, तेज, हरितकाय, बीजकाय, त्रसकाय, जीवोंके ऊपर रखा हुआ आहार इस प्रकार छह भेद वाला निक्षिप्त दोष है ।।४६५।।
पिहित दोष - जो आहार अप्रासुक वस्तुसे ढँका हो, उसे उघाड़ कर दिया गये आहार को लेना पिहित दोष होता है ।।४६६।।
संव्यवहरण दोष - भोजनादिका देन-लेन शीघ्रतासे करते हुए, बिना देखे भोजन-पान दे तो उसको लेनेमें संव्यवहरण दोष होता है ।।४६७।।
दायक दोष - जो स्त्री बालकका शृङ्गार कर रही हो, मदिरा पीनेमें लम्पट हो, रोगी हो, मुरदेको जलाकर आया हो, मूत्रादि करके आया हो, नपुञ्सक हो, आयु आदिसे पीड़ित हो, वस्त्रादि ओढ़े हुए न हो, मूत्रादि करके आया हो, मूर्छासे गिर पड़ा हो, वमन करके आया हो, लोहू सहित हो, दास या दासी हो, अर्जिका रक्तपटिका आदि हो, अंगको मर्दन करने वाली हो, - इन सबोंके हाथसे मुनि आहार न लें ।।४६८।। अति बालक हो, अधिक बूढी हो, भोजन करती जूठे मुंह हो, पाँच महीना आदिके गर्भसे युक्त हो, अन्धी हो, भीत आदिके आँतरेसे या सहारेसे बैठी हो, ऊँची जगहपर बैठी हो, नीची जगहपर बैठी हो ।।४६९।। मूँहसे फूंककर अग्नि जलाना, काठ आधि डालकर आग जलाना, काठको जलानेके लिए सरकाना, राखसे अग्नि को ढँकना, जलादिसे अग्निका बुझाना, तथा अन्य भी अग्निको निर्वातन व घट्टन आदि करने रूप कार्य करते हुए भोजन देना ।।४७०।। गोबर आदिसे भीतिका लीपना, स्नानादि क्रिया करना, दूध पीते बालककों छोड़कर आहार देना, इत्यादि क्रियाओंसे युक्त होते हुए आहार दे तो दायक दोष जानना ।।४७१।।
उन्मिश्र दोष - मिट्टी, अप्रासुक जल, पान-फूल, फल आदि हरी, जौ, गेहुँ आदि बीज, द्वीन्द्रियादिक त्रस जीव - इन पाँचोंसे मिला हुआ आहार देनेसे उन्मिश्र दोष होता है ।।४७२।।
अपरिणत दोष - तिलके धोनेका जल, चावलका जल, गरम होके ठण्ढा हुआ जल, तुषका जल, हरण चूरण आदि कर भी परिणित न हुआ जल हो वह नहीं ग्रहण करना। ग्रहण करनेसे अपरिणत दोष आता है ।।४७३।।
लिप्त दोष - गेरू, हरताल, खड़िया, मैनशिल, चावल, आदिका चून, कच्चा शाक - इनसे लिप्त हाथ तथा पात्र अथवा अप्रासुक जलसे भीँगा हाथ तथा पात्र इन दोनोंसे भोजन दे तो लिप्त दोष आता है ।।४७४।।
त्यक्त दोष - बहुत भोजनको थोड़ा भोजन करे अर्थात् जूठ छोड़ना या बहुत-सा भोजन कर पात्रमें-से नीचे गिराता भोजन करे छाछ आदिसे झरते हुए हाथ से भोजन करे अथवा किसी एक आहारको (अशन, पान, खाद्य स्वाद्यादिमें-से किसी एकको) छोड़कर भोजन करेतो त्यक्त दोष आता है ।।४७५।।
(चारित्रसार पृष्ठ संख्या ७२/१), (अनगार धर्मामृत अधिकार संख्या ५/२९-३६)
संयोजनादि ४ दोष
संयोजना दोष - जो ठण्डा भोजन गर्म जलसे मिलाना अथवा ठण्डा जल गर्म भोजनसे मिलाना, सो संयोजना दोष है ।।४७६।।
प्रमाण दोष - मात्रासे अधिक भोजन करना प्रमाण दोष है ।।४७७।।
अङ्गार दोष - जो मूर्च्छित हुआ अति तृष्णासे आहार ग्रहण करता है उसके अङ्गार दोष होता है।
धूम दोष - जो निन्दा अर्थात् ग्लानि करता हुआ भोजन करता है उसके धूम दोष होता है ।।४७७।।