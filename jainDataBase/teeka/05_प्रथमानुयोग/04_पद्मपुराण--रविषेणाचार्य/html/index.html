<html>
<head>
  <meta charset="utf-8">
  <meta name="viewport" content="width=device-width, initial-scale=1">
  <title>पद्मपुराण</title>
  <link rel="icon" type="image/png" href='../../../../../images/default/jainFlag-short.jpg'/>
  <link rel="stylesheet" href='../../../../../css/myJqueryMobile.css'>
  <link rel="stylesheet" href='../../../../../css/orgchart.css'>
  <link rel="stylesheet" href='../../../../../css/jsmind.css'>
  <script type="text/javascript" src='../../../../../js/jsmind.js'></script>
  <script type="text/javascript" src='../../../../../js/jquery.js'></script>
  <script type="text/javascript" src='../../../../../js/myFontSzCtrl.js'></script>
  <script type="text/javascript" src='../../../../../js/Chart.min.js'></script>
  <script type="text/javascript" src='../../../../../js/palette.js'></script>
  <script type="text/javascript" src='../../../../../js/myChart.js'></script>
  <script type="text/javascript" src='../../../../../js/sticky-table-headers.js'></script>
  <style>
    body {
      background-color: #fcf5e8;
    }
    a {
      text-decoration: none !important;
    }
    .hdr1 {
      font-size: 14vw;
      color : darkred;
      font-weight:bold;
    }
    .index {
      color:blue;
      float:right;
    }
    hr.type_7 {
      border: 0;
      height: 55px;
      background: url(../../../../../images/type_7.png) no-repeat top center;
      display: block;
      position: relative;
    }
    a, a:visited, a:hover, a:active {
      color: inherit;
    }
    div.teeka {
      width:90%;
    }
  </style>
</head>
<body oncopy="return false" onpaste="return false" oncut="return false">
<div align=center><a href='../../../../../index.html'><img src='../../../../../images/jain-saint.jpg' height=270 width=300></img></a></div>
<br><br><br>
<div class=hdr1 align=center>पद्मपुराण</div>
<br><br><br>
<br><br><br>
<br><br><br>
<br><br><br>
<br><br><br>
<br><br><br>
<br><br><br>
<br><br><br>
<div align=right><b><font size=20>- रविषेणाचार्य</font></b></div>
<br><br><br><font size=2 color=darkRed>
<div align=right>nikkyjain@gmail.com</div>
<div align=right>Date : 22-Jun-2022</font></div><br><br><div class=adhikaar id=index><h1>Index</h1></div><br>
<div align=center><img src='../../../../../images/brownOm.png' width='5%'></img></div>
    <table align=center width=90% class=mainIndex>
<tr><th>गाथा / सूत्र<th>विषय</tr>
    <tr>
<td><b>001)<b> <td><a href=#gatha-001>﻿प्रथमं पर्व</a>    <tr>
<td><b>002)<b> <td><a href=#gatha-002>﻿द्वितीयं पर्व</a>    <tr>
<td><b>003)<b> <td><a href=#gatha-003>﻿तृतीय पर्व</a>    <tr>
<td><b>004)<b> <td><a href=#gatha-004>﻿चतुर्थ पर्व</a>    <tr>
<td><b>005)<b> <td><a href=#gatha-005>﻿पंचम पर्व</a>    <tr>
<td><b>006)<b> <td><a href=#gatha-006>﻿षष्टम पर्व</a>    <tr>
<td><b>007)<b> <td><a href=#gatha-007>﻿सप्तमं पर्व</a>    <tr>
<td><b>008)<b> <td><a href=#gatha-008>﻿अष्टमं पर्व</a>    <tr>
<td><b>009)<b> <td><a href=#gatha-009>﻿नवम पर्व</a>    <tr>
<td><b>010)<b> <td><a href=#gatha-010>﻿दसम पर्व</a>    <tr>
<td><b>011)<b> <td><a href=#gatha-011>एकादस पर्व</a>    </table><br><br><br>
<div align=center><img src='../../../../../images/hrim.png' width='20%'></img></div>
<br><div class=title id=gatha-001><span class=incFontSz>+ </span><a href=#index>﻿प्रथमं पर्व</a><span class=decFontSz> -</span></div><div class=gatha>﻿प्रथमं पर्व</div>
<div class=paragraph>﻿<b><div class=gadya>चिदानन्द चैतन्य के गुण अनन्त उर धार ।<br>भाषा पद्मपुराण की भाषूँ श्रुति अनुसार ॥ -दौलतरामजी</div></b></div>
<div class=paragraph>जो स्वयं कृतकृत्य हैं, जिनके प्रसाद से भव्यजीवों के मनोरथ पूर्ण होते हैं, जो सम्यग्दर्शन, सम्यग्ज्ञान और सम्यक्चारित्र का प्रतिपादन करनेवाले हैं, जिनके चरण-कमलों की किरणरूपी केशर इन्द्रों के मुकुटों से आश्लिष्ट हो रही है तथा जो तीनों लोकों में मंगलस्वरूप हैं ऐसे महावीर भगवान् को मैं नमस्कार करता हूँ ॥१-२॥</div>
<div class=paragraph>जो योगी थे, समस्त विद्याओं के विधाता और स्वयम्भू थे ऐसे अवसर्पिणी काल के प्रथम तीर्थंकर श्री ऋषभजिनेन्द्र को नमस्कार करता हूँ ॥३॥</div>
<div class=paragraph>जिन्होंने समस्त अन्तरंग और बहिरंग शत्रुओं पर विजय प्राप्त कर ली ऐसे अजितनाथ भगवान् को तथा जिनसे शिव अर्थात् सुख प्राप्त होता है ऐसे सार्थक नाम को धारण करनेवाले शम्भवनाथ भगवान् को नमस्कार करता हूँ ॥४॥</div>
<div class=paragraph>समस्त संसार को आनन्दित करनेवाले अभिनन्दन भगवान् को एवं सम्यग्ज्ञान के धारक और अन्य मत-मतान्तरों का निराकरण करनेवाले सुमतिनाथ जितेन्द्र को नमस्कार करता हूँ ॥५॥</div>
<div class=paragraph>उदित होते हुए सूर्य की किरणों से व्याप्त कमलों के समूह के समान कान्ति को धारण करनेवाले पद्मप्रभ भगवान् को तथा जिनकी पसली अत्यन्त सुन्दर थीं ऐसे सर्वज्ञ सुपार्श्व-नाथ जिनेन्द्र को नमस्कार करता हूँ ॥६॥</div>
<div class=paragraph>जिनके शरीर की प्रभा शरद् ऋतु के पूर्ण चन्द्रमा के समान थी ऐसे अत्यन्त श्रेष्ठ चन्द्रप्रभ स्वामी को और जिनके दाँत फूले हुए कुन्द पुष्प के समान कान्ति के धारक थे ऐसे पुष्पदन्त भगवान् को नमस्कार करता हूँ ॥७॥</div>
<div class=paragraph>जो शीतल अर्थात् शान्तिदायक ध्यान के देनेवाले थे ऐसे शीतलनाथ जितेन्द्र को तथा जो कल्याण रूप थे एवं भव्य-जीवों को धर्म का उपदेश देते थे ऐसे श्रेयांसनाथ भगवान् को नमस्कार करता हूँ ॥८॥</div>
<div class=paragraph>जो सज्जनों के स्वामी थे एवं कुबेर के द्वारा पूज्य थे ऐसे वासुपूज्य भगवान् को और संसार के मूलकारण मिथ्या-दर्शन आदि मलों से बहुत दूर रहनेवाले श्रीविमलनाथ भगवान् को नमस्कार करता हूँ ॥९॥</div>
<div class=paragraph>जो अनन्त-ज्ञान को धारण करते थे तथा जिनका दर्शन अत्यन्त सुन्दर था ऐसे अनन्तनाथ जिनेन्द्र को, धर्म के स्थायी आधार धर्मनाथ स्वामी को और शान्ति के द्वारा ही शत्रुओं को जीतनेवाले शान्तिनाथ तीर्थंकर को नमस्कार करता हूँ ॥१०॥</div>
<div class=paragraph>जिन्होंने कुन्थु आदि समस्त प्राणियों के लिए हित का निरूपण किया था ऐसे कुन्थुनाथ भगवान् को और समस्त दुःखों से मुक्ति पाकर जिन्होंने अनन्तसुख प्राप्त किया था ऐसे अरनाथ जिनेन्द्र को नमस्कार करता हूँ ॥११॥</div>
<div class=paragraph>जो संसार को नष्ट करने के लिए अद्वितीय मल्ल थे ऐसे मलरहित मल्लिनाथ भगवान् को और जिन्हें समस्त लोग प्रणाम करते थे तथा सुर-असुर सभी के गुरु थे ऐसे नमिनाथ स्वामी को नमस्कार करता हूँ ॥१२॥</div>
<div class=paragraph>जो बहुत भारी अरिष्ट अर्थात् दु:ख-समूह को नष्ट करने के लिए नेमि अर्थात् चक्रधारा के समान थे साथ ही अतिशय कान्ति के धारक थे, ऐसे अरिष्टनेमि नामक बाईसवें तीर्थंकर को तथा जिनके समीप में धरणेन्द्र आकर बैठा था साथ हीं जो समस्त प्रजा के स्वामी थे ऐसे पार्श्वनाथ भगवान् को नमस्कार करता हूँ ॥१३॥</div>
<div class=paragraph>जो उत्तम व्रतों का उपदेश देनेवाले थे, जिन्होंने क्षुधा, तृषा आदि दोष नष्ट कर दिये थे और जिनके तीर्थ में पद्म अर्थात् कथानायक रामचन्द्रजी का शुभचरित उत्पन्न हुआ था ऐसे मुनि-सुव्रतनाथ भगवान् को नमस्कार करता हूँ ॥१४॥</div>
<div class=paragraph>इनके सिवाय महाभाग्यशाली गणधरों आदि को लेकर अन्यान्य मुनिराजों को मन, वचन, काय से बार-बार प्रणाम करता हूँ ॥१५॥</div>
<div class=paragraph>इस प्रकार प्रणाम कर मैं उन रामचन्द्रजी का चरित्र कहूँगा जिनका कि वक्षःस्थल पद्मा अर्थात् लक्ष्मी अथवा पद्म नामक चिह्न से अलिंगित था, जिनका मुख प्रफुल्लित कमल के समान था, जो विशाल पुण्य के धारक थे, बुद्धिमान् थे, अनन्त गुणों के गृहस्वरूप थे और उदार-उत्कृष्ट चेष्टाओं के धारक थे । उनका चरित्र कहने में यद्यपि श्रुतकेवली ही समर्थ हैं तो भी आचार्य-परम्परा के उपदेश से आये हुए उस उत्कृष्ट चरित्र को मेरे जैसे क्षुद्र पुरुष भी कर रहे हैं, सो उसका कारण स्पष्ट ही है ॥१६-१८॥</div>
<div class=paragraph>मदोन्मत्त हाथियों के द्वारा संचरित मार्ग में हरिण भी चले जाते है तथा जिनके आगे बड़ेबड़े योद्धा चल रहे हैं ऐसे साधारण योद्धा भी युद्ध में प्रवेश करते ही हैं ॥१९॥</div>
<div class=paragraph>सूर्य के द्वारा प्रकाशित पदार्थों को साधारण मनुष्य सुखपूर्वक देख लेते हैं और सुई के अग्रभाग से बिदारे हुए मणि में सूत अनायास ही प्रवेश कर लेता है ॥२०॥</div>
<div class=paragraph>रामचन्द्रजी का जो चरित्र विद्वानों की परम्परा से चला आ रहा है उसे पूछने के लिए मेरी बुद्धि भक्ति से प्रेरित होकर ही उद्यत हुई है ॥२१॥</div>
<div class=paragraph>विशिष्ट पुरुषों के चिन्तवन से तत्काल जो महान् पुण्य प्राप्त होता है उसी के द्वारा रक्षित होकर मेरी वाणी सुन्दरता को प्राप्त हुई है ॥२२॥</div>
<div class=paragraph>जिस पुरुष की वाणी में अकार आदि अक्षर तो व्यक्त है पर जो सत्पुरुषों की कथा को प्राप्त नहीं करायी गयी है उसकी वह वाणी निष्फल है और केवल पाप-संचय का ही कारण है ॥२३॥</div>
<div class=paragraph>महा- पुरुषों का कीर्तन करने से विज्ञान वृद्धि को प्राप्त होता है, निर्मल यश फैलता है और पाप दूर चला जाता है ॥२४॥</div>
<div class=paragraph>जीवों का यह शरीर रोगों से भरा हुआ है तथा अल्प काल तक ही ठहरनेवाला है परन्तु सत्पुरुषों की कथा से जो यश उत्पन्न होता है वह जबतक सूर्य, चन्द्रमा और तारे रहेंगे तबतक रहता है ॥२५॥</div>
<div class=paragraph>इसलिए आत्मज्ञानी पुरुष को सब प्रकार का प्रयत्न कर महापुरुषों के कीर्तन से अपना शरीर स्थायी बनाना चाहिए अर्थात् यश प्राप्त करना चाहिए ॥२६॥</div>
<div class=paragraph>जो मनुष्य सज्जनों को आनन्द देनेवाली मनोहारिणी कथा करता है वह दोनों लोकों का फल प्राप्त कर लेता है ॥२७॥</div>
<div class=paragraph>मनुष्य के जो कान सत्पुरुषों की कथा का श्रवण करते हैं मैं उन्हें ही कान मानता हूँ बाकी तो विदूषक के कानों के समान केवल कानों का आकार ही धारण करते हैं ॥२८॥</div>
<div class=paragraph>सत्पुरुषों की चेष्टा को वर्णन करनेवाले वर्ण-अक्षर जिस मस्तक में घूमते हैं वही वास्तव में मस्तक है बाकी तो नारियल के करक-कड़े आवरण के समान हैं ॥२९॥</div>
<div class=paragraph>जो जिह्वा सत्पुरुषों के कीर्तन रूपी अमृत का आस्वाद लेने में लीन है मैं उन्हें ही जिह्वा मानता हूँ बाकी तो दुर्वचनों को कहनेवाली छुरी का मानो फलक ही है ॥३०॥</div>
<div class=paragraph>श्रेष्ठ ओंठ वे ही हैं जो कि सत्पुरुषों का कीर्तन करने में लगे रहते हैं बाकी तो शम्बूक नामक जन्तु के मुख से मुक्त जोंक के पृष्ठ के समान ही हैं ॥३१॥</div>
<div class=paragraph>दाँत वही हैं जो कि शान्त पुरुषों की कथा के समागमे से सदा रंजित रहते हैं; उसी में लगे रहते हैं बाकी तो कफ निकलने के द्वार को रोकनेवाले मानो आवरण ही हैं ॥३२॥</div>
<div class=paragraph>मुख वही है जो कल्याण की प्राप्ति का प्रमुख कारण है और श्रेष्ठ पुरुषों की कथा कहने में सदा अनुरक्त रहता है बाकी तो मल से भरा एवं दन्तरूपी कीड़ों से व्याप्त मानो गड्ढा ही है ॥३३॥</div>
<div class=paragraph>जो मनुष्य कल्याणकारी वचन कहता अथवा सुनता वास्तव में वही मनुष्य है बाकी तो शिल्पकार के द्वारा बनाने हुए मनुष्य के पुतले के समान हैं ॥३४॥</div>
<div class=paragraph>जिस प्रकार दूध और पानी के समूह में-से हंस समस्त दूध को ग्रहण कर लेता है उसी प्रकार सत्पुरुष गुण और दोषों के समूह में-से गुणों को ही ग्रहण करते हैं ॥३५॥</div>
<div class=paragraph>और जिसप्रकार कान हाथियों के गण्डस्थल से मुक्ताफलों को छोड्कर केवल मांस ही ग्रहण करते हैं उसीप्रकार दुर्जन, गुण और दोषों के समूह में-से केवल दोषों को ही ग्रहण करते हैं ॥३६॥</div>
<div class=paragraph>जिसप्रकार उलूक पक्षी सूर्य की मूर्ति को तमालपत्र के समान काली-काली ही देखते हैं उसी प्रकार दुष्ट पुरुष निर्दोष रचना को भी दोषयुक्त ही देखते हैं ॥३७॥</div>
<div class=paragraph>जिस प्रकार किसी सरोवर में जल आने के द्वार पर लगी हुई जाली जल को तो नहीं रोकती किन्तु कूड़ा-कर्कट को रोक लेती है उसीप्रकार दुष्ट मनुष्य गुणों को तो नहीं रोक पाते किन्तु कूड़ा-कर्कट के समान दोषों को ही रोककर धारण करते हैं ॥३८॥</div>
<div class=paragraph>सज्जन और दुर्जन का ऐसा स्वभाव ही है यह विचारकर सत्पुरुष स्वार्थ-आत्मप्रयोजन को लेकर ही कथा की रचना करने में प्रवृत्त होते हैं ॥३९॥</div>
<div class=paragraph>उत्तम कथा के सुनने से मनुष्यों की जो सुख उत्पन्न होता है वही बुद्धिमान् मनुष्यों का स्वार्थ-आत्म-प्रयोजन कहलाता है तथा यही पुण्योपार्जन का कारण होता है ॥४०॥</div>
<div class=paragraph>श्री वर्द्धमान जिनेन्द्र के द्वारा कहा हुआ यह अर्थ इन्द्रभूति नामक गौतम गणधर को प्राप्त  हुआ । फिर धारिणी के पुत्र सुधर्माचार्य को प्राप्त हुआ फिर प्रभव को प्राप्त हुआ, फिर कीर्तिधर आचार्य को प्राप्त हुआ । उनके अनन्तर उत्तरवाग्मी मुनि को प्राप्त हुआ । तदनन्तर उनका लिखा प्राप्त कर यह रविषेणाचार्य का प्रयत्न प्रकट हुआ है ॥४१-४२॥</div>
<div class=paragraph>इस पुराण में निन्नलिखित सात अधिकार हैं --<ol><li>लोकस्थिति,<li>वंशों की उत्पत्ति,<li>वन के लिए प्रस्थान, <li>मृत,<li>लवणांकुश की उत्पत्ति,<li>भवान्तर निरूपण और <li>रामचन्द्रजी का निर्वाण । </ol>ये सातों ही अधिकार अनेक प्रकार के सुन्दर-सुन्दर पर्वों से सहित हैं ॥४३-४४॥</div>
<div class=paragraph>रामचन्द्रजी की कथा-का सम्बन्ध बतलाने के लिए भगवान् महावीर स्वामी की भी संक्षिप्त कथा कहूँगा, जो इस प्रकार है ।</div>
<div class=paragraph></div>
<div class=paragraph>एक बार कुशाग्र पर्वत  <span class=comment>(विपुलाचल)</span> के शिखरपर भगवान् महावीर स्वामी समवसरण सहित आकर विराजमान हुए । जिसमें राजा श्रेणिक ने जाकर इन्द्रभूति गणधर से प्रश्न किया । उस प्रश्न के उत्तर में उन्होंने सर्वप्रथम युगों का वर्णन किया । फिर कुलकरों की उत्पत्ति का वर्णन हुआ । अकस्मात् दु:ख के कारण देखने से जगत् के जीवों को भय उत्पन्न हुआ इसका वर्णन किया ॥४५-४७॥</div>
<div class=paragraph>भगवान् ऋषभदेव की उत्पत्ति, सुमेरु पर्वत पर उनका अभिषेक और लोक की पीड़ा को नष्ट करने-वाला उनका विविध प्रकार का उपदेश बताया गया ॥४८॥</div>
<div class=paragraph>भगवान् ऋषभदेव ने दीक्षा धारण की, उन्हें केवलज्ञान उत्पन्न हुआ, उनका लोकोत्तर ऐश्वर्य प्रकट हुआ, सब इन्द्रों का आगमन हुआ और भगवान् को मोक्ष-सुख का समागम हुआ ॥४९॥</div>
<div class=paragraph>भरत के साथ बाहुबली का बहुत भारी युद्ध हुआ, ब्राह्मणों की उत्पत्ति और मिथ्याधर्म को फैलानेवाले कुतीर्थियों का आविर्भाव हुआ ॥५०॥</div>
<div class=paragraph>इक्ष्वाकु आदि वंशों की उत्पत्ति, उनकी प्रशंसा का निरूपण, विद्याधरों की उत्पत्ति तथा उनके वंश में विद्युद्दंष्ट्र विद्याधर के द्वारा संजयन्त मुनि को उपसर्ग हुआ । मुनिराज उपसर्ग सह केवलज्ञानी होकर निर्वाण को प्राप्त हुए । इस घटना से धरणेन्द्र को विद्युद्दंष्ट्र के प्रति बहुत क्षोभ उत्पन्न हुआ जिससे उसने उसकी विद्याएँ छीन लीं तथा उसे बहुत भारी तजंना दी ॥५१-५२॥</div>
<div class=paragraph>तदनन्तर भी अजितनाथ भगवान् का जन्म, पूर्णमेघ विद्याधर और उसकी पुत्री के सुख का वर्णन, विद्याधर कुमार का भगवान् अजितनाथ की शरण में आना, राक्षस द्वीप के स्वामी व्यन्तर देव का आना तथा प्रसन्न होकर पूर्णमेघ के लिए राक्षस द्वीप का देवी, सगर चक्रवर्ती का उत्पन्न होना, पुत्रों का मरण सुन उसके दुःख से उन्होंने दीक्षाधारण की तथा निर्वाण प्राप्त किया ॥५३-५४॥</div>
<div class=paragraph>पूर्णमेघ के वंश में महारक्ष का जन्म तथा वानर-वंशी विद्याधरों की उत्पत्ति का विस्तार से वर्णन ॥५५॥</div>
<div class=paragraph>विद्युत्केश विद्याधर का चरित्र, तदनन्तर उदधिविक्रम और अमरविक्रम विद्याधर का कथन, वानर-वंशियों में किष्किन्ध और अन्धक नामक विद्याधरों का जन्म लेना, भीमा का विद्याधरी का संगम होना ॥५६॥</div>
<div class=paragraph>विजयसिंह के वध से अशनिवेग को क्रोध उत्ताल होना, अन्धक का मारा जाना और वानरवंशियों का मधुपर्वत के शिखरपर किष्किन्धपुर नामक नगर बसाकर उसमें निवास करना । सुकेशी के पुत्र आदि को लंका की प्राप्ति होना ॥५७-५८॥</div>
<div class=paragraph>विनीत विद्याधर के वध से माली को बहुत भारी सम्पदा का प्राप्त होना, विजयार्ध पर्वत के दक्षिणभाग सम्बन्धी रथनूपर नगर में समस्त विद्याधरों के अधिपति इन्द्रनामक विद्याधर का जन्म लेना, बाली का मारा जानाँ और वैश्रवण का उत्पन्न होना ॥५९-६०॥ </div>
<div class=paragraph>सुमाली के पुत्र रत्नश्रवा का पुष्पान्तक नामक नगर बसाना, कैकसी के साथ उसका संयोग होना, और कैकसी का शुभ स्वप्नों का देखना ॥६१॥</div>
<div class=paragraph>रावण का उत्पन्न होना और विद्याओं का साधन करना, अनावृत नामक देव को क्षोभ होना तथा सुमाली का आगमन होना ॥६२॥</div>
<div class=paragraph> रावण को मन्दोदरी की प्राप्ति होना, साथ ही अन्य अनेक कन्याओं का अवलोकन होना और भानुकर्ण की चेष्टाओं से वैश्रवण का कुपित होना ॥६३॥</div>
<div class=paragraph> पक्ष और राक्षस नामक विद्याधरों का संग्राम, वैश्रवण का तप धारण करना, रावण का लंका में आना और श्रेष्ठ चैत्यालयों का अवलोकन करना ॥६४॥</div>
<div class=paragraph> पापों को नष्ट करनेवाला हरिषेण चक्रवर्ती का माहात्म्य, त्रिलोकमण्डन हाथी का अवलोकन ॥६५॥</div>
<div class=paragraph> यम नामक लोकपाल को अपने स्थान से च्युत करना तथा वानरवंशी राजा सूर्यरज को किष्किन्धापुर का संगम करना । तदनन्तर रावण की बहन शूर्पणखा को खरदूषण द्वारा हर ले जाना और उसी के साथ विवाह देना और खरदूषण का पाताल लंका जाना ॥६६॥</div>
<div class=paragraph> चन्द्रोदर का युद्ध में मारा जाना और उसके वियोग से उसकी रानी अनुराधा को बहुत दु:ख उठाना, चन्द्रोदर के पुत्र विराधित का नगर से भ्रष्ट होना तथा सुग्रीव को राज्यलक्ष्मी की प्राप्ति होना ॥६७॥</div>
<div class=paragraph> बालि का दीक्षा लेना, रावण का कैलास पर्वत को उठाना, सुग्रीव को सुतारा की प्राप्ति होना, सुतारा की प्राप्ति न होने से साहसगति विद्याधर को सन्तान का होना तथा रावण का विजयार्ध पर्वत पर जाना ॥६८-६९॥</div>
<div class=paragraph> राजा अनरण्य और सहस्ररश्मि का विरक्त होना, रावण के द्वारा बल का नाश हुआ उसका वर्णन, मधु के पूर्वभवों का व्याख्यान और रावण की पुत्री उपरम्भा का मधु के साथ अभिभाषण ॥७०॥</div>
<div class=paragraph> रावण को विधा का लाभ होना, इन्द्र की राज्यलक्ष्मी का क्षय होना, रावण का सुमेरु पर्वत पर जाना और वहाँ से वापस लौटना ॥७१॥</div>
<div class=paragraph> अनन्तवीर्यमुनि को केवलज्ञान उत्पन्न होना, रावण का उनके समक्ष यह नियम ग्रहण करना कि 'जो परस्त्री मुझे नहीं चाहेगी मैं उसे नहीं चाहूँगा', तदनन्तर वानरवंशी महात्मा हनुमान् के जन्म का वर्णन ॥७२॥ कैलास पर्वत पर अंजना के पिता राजा महेन्द्र का पवनंजय के पिता राजा प्रह्लाद से यह भाषण होना कि हमारी पुत्री का तुम्हारे पुत्र से सम्बन्ध हो, पवनंजय के साथ अंजना का विवाह, पवनंजय का कुपित होना । तदनन्तर चकवा-चकवी का वियोग देख प्रसन्न होना, अंजना के गर्भ रहना और सासु द्वारा उसका घर से निकाला जाना ॥७३॥</div>
<div class=paragraph> मुनिराज के द्वारा हनुमान् के पूर्वजन्म का कथन होना, गुफा में हनुमान् का जन्म होना और अंजना के मामा प्रतिसूर्य के द्वारा अंजना तथा हनुमान् को हनुरुह द्वीप में ले जाना ॥७४॥</div>
<div class=paragraph> तदनन्तर पवनंजय का भूताटवी में प्रवेश, वहाँ उसका हाथी देख प्रतिसूर्य विद्याधर का आगमन और अंजना को देखने का पवनंजय को बहुत भारी हर्ष हुआ इसका वर्णन ॥७५॥</div>
<div class=paragraph> हनुमान् के द्वारा रावण को सहायता की प्राप्ति तथा वरुण के साथ अत्यन्त भयंकर युद्ध होना । रावण के महान् राज्य का वर्णन तथा तीर्थकरों की ऊंचाई और अन्तराल आदि का निरूपण ॥७६॥</div>
<div class=paragraph> बलभद्र, नारायण और उनके शत्रु प्रतिनारायण आदि की छह खण्डों में होनेवाली चेष्टाओं का वर्णन, राजा दशरथ की उत्पत्ति और कैकयी को वरदान देने का कथन ॥७७॥</div>
<div class=paragraph> राजा दशरथ के राम, लक्ष्मण, शत्रुघ्न और भरत का जन्म होना, राजा जनक के सीता की उत्पत्ति और भामण्डल के हरण से उसकी माता को शोक उत्पन्न होना ॥७८॥</div>
<div class=paragraph> नारद के द्वारा चित्र में लिखी सीता को देख भाई भामण्डल को मोह उत्पन्न होना, सीता के स्वयंवर का वृत्तान्त और स्वयंवर में धनुषरत्न का प्रकट होना ॥७९॥</div>
<div class=paragraph> सर्वभूतशरण्य नामक मुनिराज के पास राजा दशरथ का दीक्षा लेना, सीता को देखकर भामण्डल को अन्य भवों का ज्ञान होना ॥८०॥</div>
<div class=paragraph> कैकयी के वरदान के कारण भरत को राज्य मिलना और सीता, राम तथा लक्ष्मण का दक्षिण दिशा की ओर जाना ॥८१॥</div>
<div class=paragraph> वज्रकर्ण का चरित्र, लक्ष्मण को कल्याणमाला स्त्री का लाभ होना, रुद्रभूति को वश में करना और बालखिल्य को छुड़ाना ॥८२॥</div>
<div class=paragraph> अरुण ग्राम में श्रीराम का आना, वहां देवों के द्वारा बसायी हुई रामपुरी नगरी में रहना, लक्ष्मण का वनमाला के साथ समागम होना और अतिवीर्य की उन्नति का वर्णन ॥८३॥</div>
<div class=paragraph> तदनन्तर लक्ष्मण को जितपद्या की प्राप्ति होना, कुलभूषण और देशभूषण मुनि का चरित्र, श्रीराम ने वंशस्थल पर्वत पर जिनमन्दिर बनवाये उनका वर्णन ॥८४॥</div>
<div class=paragraph> जटायु पक्षी को व्रतप्राप्ति, पात्रदान के फल की महिमा, बड़े-बड़े हाथियों से जुते रथपर राम-लक्ष्मण आदि का आरूढ़ होना, तथा शम्बूक का मारा जाना ॥८५॥</div>
<div class=paragraph> शूर्पणखा का वृत्तान्त, खरदूषण के साथ श्रीराम के युद्ध का वर्णन, सीता के वियोग से राम को बहुत भारी शोक का होना ॥८६॥</div>
<div class=paragraph> विराधित नामक विद्याधर का आगमन, खरदूषण का मरण, रावण के द्वारा रत्नजटी विद्याधर की विद्याओं का छेदा जाना तथा सुग्रीव का राम के साथ समागम होना ॥८७॥</div>
<div class=paragraph> सुग्रीव के निमित्त राम ने साहसगति को मारा, रत्नवती ने सीता का सब वृत्तान्त राम से कहा, राम ने आकाशमार्ग से लंका पर चढ़ाई की, विभीषण राम से आकर मिला और राम तथा लक्ष्मण को सिंहवाहिनी गरुडवाहिनी विद्याओं की प्राप्ति हुई ॥८८॥</div>
<div class=paragraph> इन्द्रजीत्, कुम्भकर्ण और मेघनाद का नागपाश से बाँधा जाना, लक्ष्मण को शक्ति लगना और विशल्या के द्वारा शल्यरहित होना ॥८९॥</div>
<div class=paragraph> बहुरूपिणी विद्या सिद्ध करने के लिए रावण का शान्तिनाथ भगवान् के मन्दिर में प्रवेश कर स्तुति करना, राम के कटक के विद्याधर कुमारों का लंका पर आकमण करना, देवों के प्रभाव से विद्याधर कुमारों का पीछे कटक में वापस आना ॥९०॥</div>
<div class=paragraph> लक्ष्मण को चक्ररत्न की प्राप्ति होना, रावण का मारा जाना, उसकी स्त्रियों का विलाप करना तथा केवली का आगमन ॥९१॥ इन्द्रजित् आदि का दीक्षा लेना, राम का सीता के साथ समागम होना, नारद का आना और श्रीराम का अयोध्या में वापस आकर प्रवेश करना ॥९२॥</div>
<div class=paragraph> भरत और त्रिलोकमण्डन हाथी के पूर्वभव का वर्णन, भरत का वैराग्य, राम तथा लक्ष्मण के राज्य का विस्तार ॥९३॥</div>
<div class=paragraph> जिसका वक्षःस्थल राजलक्ष्मी से आलिंगित हो रहा था ऐसे लक्ष्मण के लिए मनोरमा की प्राप्ति होना, युद्ध में मधु और लवण का मारा जाना ॥९४॥</div>
<div class=paragraph> अनेक देशों के साथ मथुरा नगरी में धरणेन्द्र के कोप से मरी रोग का उपसर्ग और सप्तर्षियों के प्रभाव से उसका दूर होना, सीता को घर से निकालना तथा उसके विलाप का वर्णन ॥९५॥</div>
<div class=paragraph> राजा वज्रजंघ के द्वारा सीता की रक्षा होना, लवणांकुश का जन्म लेना, बड़े होने पर लवणांकुश के द्वारा अन्य राजाओं का पराभव होकर वज्रजंघ के राज्य का विस्तार किया जाना और अन्त में उनका अपने पिता रामचन्द्र जी के साथ यद्ध होना ॥९६॥</div>
<div class=paragraph> सर्वभूषण मुनिराज को केवलज्ञान प्राप्त होने के उपलक्ष्य में देवों का आना, अग्निपरीक्षा द्वारा सीता का अपवाद दूर होना, विभीषण के भवान्तरों का निरूपण ॥९७॥ कृतान्तवक्र सेनापति का तप लेना, स्वयंवर में राम और लक्ष्मण के पुत्रों में क्षोभ होना, लक्ष्मण के पुत्रों का दीक्षा धारण करना और विद्युत्पात से भामण्डल का दुर्मरण होना ॥९८॥</div>
<div class=paragraph> हनुमान् का दीक्षा लेना, लक्ष्मण का मरण होना, राम के पुत्रों का तप धारण करना और भाई के वियोग से राम को बहुत भारी शोक का उत्पन्न होना ॥९९॥</div>
<div class=paragraph> पूर्वभव के मित्र देव के द्वारा उत्पादित प्रतिबोध से राम का दीक्षा लेना, केवल-ज्ञान प्राप्त होना और निर्वाणपद की प्राप्ति करना ॥१००॥ हे सत्पुरुषों ! रामचन्द्र का यह चरित्र मोक्षपदरूपी मन्दिर की प्राप्ति के लिए सीढ़ी के समान है तथा सुखदायक है इसलिए इस सब चरित्र को तुम मन स्थिर कर सुनो ॥१०१॥</div>
<div class=paragraph>जो मनुष्य श्रीराम आदि श्रेष्ठ मुनियों का ध्यान करते हैं और उनके प्रति अतिशय भक्ति-भाव से नम्रीभूत हृदय से प्रमोद की धारणा करते हैं उनका चिरसंचित पाप-कर्म हजार टूक होकर नाश को प्राप्त होता है फिर जो उनके चन्द्रमा के समान उज्ज्वल समस्त चरित्र को सुनते हैं उनका तो कहना ही क्या है? ॥१०२॥</div>
<div class=paragraph>आचार्य रविषेण कहते हैं कि इस तरह यह चरित्र उन्हीं इन्द्रभूति गणधर के द्वारा किया हुआ है और पाप उत्पन्न करनेवाला यह अशुभ कर्म उन्हीं के द्वारा नष्ट किया गया है, इसलिए हे विवेकशाली चतुर पुरुषों, प्राचीन पुरुषों के द्वारा सेवित इस परम पवित्र चरित्र की तुम सब शक्ति के अनुसार सेवा करो, इसका पठन-पाठन करो क्योंकि जब सूर्य के द्वारा समीचीन मार्ग प्रकट कर दिया जाता है तब ऐसा कौन भली दृष्टि का धारक होगा जो स्खलित होगा <span class=comment>(चूककर नीचे गिरेगा)</span> ॥१०३॥</div>
<div class=paragraph></div>
<div class=paragraph><span class=comment>(इस प्रकार आर्ष नाम से प्रसिद्ध रविषेणाचार्य निर्मित पद्म-चरित में वर्णनीय विषयों का संक्षेप में निरूपण करनेवाला प्रथम पर्व पूर्ण हुआ ।)</span></div><hr class=type_7>
<a href='#home' class=index>&#x1f3e0;</a>
<br><div class=title id=gatha-002><span class=incFontSz>+ </span><a href=#index>﻿द्वितीयं पर्व</a><span class=decFontSz> -</span></div><div class=gatha>﻿द्वितीयं पर्व</div>
<div class=paragraph>﻿अथानान्तर -- जम्बू द्वीप के भरैत क्षेत्र में मगध नाम से प्रसिद्ध एक अत्यन्त उज्जवल देश है ॥१॥</div>
<div class=paragraph>वह देश पूर्ण पुण्य के धारक मनुष्यों का निवासस्थान है, इन्द्र की नगरी के समान जान पडता है और उदारतापूर्ण व्यवहार से लोगों की सब व्यवस्था करता है ॥२॥</div>
<div class=paragraph>जिस देश के खेत हलों के अग्रभाग से विदारण किये हुए स्थल-कमलों की जड़ों के समूह को इस प्रकार धारण करते हैं मानो पृथिवी के श्रेष्ठ गुणों को ही धारण कर रहे हों ॥२॥</div>
<div class=paragraph>जो दूध के सिंचन से ही मानो उत्पन्न हुए थे और मन्द-मन्द वायु से जिनके पत्ते हिल रहे थे ऐसे पौड़ौं और ईखों के वनों के समूह से जिस देश का निकटवर्ती भूमिभाग सदा व्याप्त रहता है ॥४॥</div>
<div class=paragraph>जिस देश के समीपवर्ती प्रदेश खलिहानों में जुदी-जुदी लगी हुई अपूर्व पर्वतों के समान बड़ी-बड़ी धान्य की राशियों से सदा व्याप्त रहते हैं ॥५॥ जिस देश की पृथ्वी रहट की घड़ियों से सींचे गये अत्यन्त हरे-भरे जीरों और धानों के समूह से ऐसी जान पड़ती है मानो उसने जटाएँ ही धारण कर रखी हों ॥६॥</div>
<div class=paragraph>जहाँ की भूमि अत्यन्त उपजाऊ है जो धान के श्रेष्ठ खेतों से अलंकृत है और जिसके भू-भाग मूंग और मौठ की फलियों से पीले-पीले हो रहे हैं ॥७॥</div>
<div class=paragraph>गर्मी के कारण जिनकी फली चटक गयी थी ऐसे रोंसा अथवा वर्वटी के बीजों से वहाँ के भू-भाग निरन्तर व्याप्त होकर चित्र-विचित्र दिख रहे हैं और ऐसे जान पड़ते हैं कि वहाँ तृण के अंकुर उत्पन्न ही नहीं होंगे ॥८॥</div>
<div class=paragraph>जो देश उत्तमोत्तम गेहुँओं की उत्पत्ति के स्थानभूत खेतों से सहित है तथा विघ्न-रहित अन्य अनेक प्रकार के उत्तमोत्तम अनाजों से परिपूर्ण है ॥९॥</div>
<div class=paragraph>बड़े-बड़े भैंसों की पीठ पर बैठे गाते हुए ग्वाले जिनकी रक्षा कर रहे हैं, शरीर के भिन्न-भिन्न भागों में लगे हुए कीड़ों के लोभ से ऊपर को गरदन उठाकर चलने-वाले बगले मार्ग में जिनके पीछे लग रहे है, रंग-बिरंगे सूत्रों में बँधे हुए घण्टाओं के शब्द से जो बहुत मनोहर जान पड़ती हैं, जिनके स्तनों से दूध झर रहा है और उससे जो ऐसी जान पड़ती हैं मानो पहले पिये हुए क्षीरोदक को अजीर्ण के भय से छोड़ती रहती हैं, मधुर रस से सम्पन्न तथा इतने कोमल कि मुँह की भाप मात्र से टूट जावें ऐसे सर्वत्र व्याप्त तृणों के द्वारा जो अत्यन्त तृप्ति को प्राप्त थीं ऐसी गायों के द्वारा उस देश के वन सफेद-सफेद हो रहे हैं ॥१०-१२॥</div>
<div class=paragraph>जो इन्द्र के नेत्रों के समान जान पड़ते हैं ऐसे इधर-उधर चौकड़ि‍याँ भरने वाले हजारों श्याम हरिण से उस देश के भू-भाग चित्र-विचित्र हो रहे हैं ॥१३॥</div>
<div class=paragraph>जिस देश के ऊँचे-ऊँचे प्रदेश केतकी की धूलि से सफेद-सफेद हो रहे हैं और ऐसे जान पड़ते हैं मानो मनुष्यों के द्वारा सेवित गंगा के पुलिन ही हों ॥१४॥</div>
<div class=paragraph>जो देश कहीं तो शाक के खेतों से हरी-भरी शोभा को धारण करता है और कहीं वनपालों से आस्वादित नारियलों से सुशोभित है ॥१५॥</div>
<div class=paragraph>जिनके फूल तोतों की चोचों के अग्रभाग तथा वानरों के मुखों का संशय उत्पन्न करनेवाले हैं ऐसे अनार के बगीचों से वह देश युक्त है ॥१६॥</div>
<div class=paragraph>जो वनपालियों के हाथ से मर्दित बिजौरा के फलों के रस से लिप्त हैं, केशर के फूलों के समूह से शोभित हैं, तथा फल खाकर और पानी पीकर जिन में पथिक-जन सुख से सो रहे हैं ऐसे दाखों के मण्डप उस देश में जगह- जगह इस प्रकार लाये हुए हैं मानो वनदेवी के प्याऊ के स्थान ही हों ॥१७-१८॥</div>
<div class=paragraph>जिन्हें पथिक जन तोड़-तोड़कर खा रहे हैं ऐसे पिण्ड-खजूर के वृक्षों से तथा वानरों के द्वारा तोड़कर गिराये हुए केला के फलों से वह देश व्याप्त है ॥१९॥</div>
<div class=paragraph>जिनके किनारे ऊँचे-ऊँचे अर्जुन वृक्षों के वनों से व्याप्त हैं, जो गायों के समूह के द्वारा किये हुए उत्कट शब्द से युक्त कुलों को धारण कर रहे हैं, जो उछलती हुई मछलियों के द्वारा नेत्र खोले हुए के समान और फूले हुए सफेद कमलों के समूह से हँसते हुए के समान जान पड़ते है, ऊँची-ऊँची लहरों के समूह से जो ऐसे जान पड़ते हैं मानो नृत्य के लिए ही तैयार खड़े हों, उपस्थित हंसों की मधुर ध्वनि में जो ऐसे जान पड़ते हैं मानो गान ही कर रहे हों, जिनके उत्तमोत्तम तटों पर हर्ष से भरे मनुष्यों के झुण्ड के झुण्ड बैठे हुए हैं और जो कमलों से व्‍याप्त हैं ऐसे सरोवरों से वह देश प्रत्येक वन-खण्डों में सुशोभित है ॥२०-२३॥</div>
<div class=paragraph>हितकारी पालक जिनकी रक्षा कर रहे हैं ऐसे खेलते हुए सुन्दर शरीर के धारक भेड, ऊँट तथा गायों के बछड़ों से उस देश की समस्त दिशाओं में भीड़ लगी रहती है ॥२4॥</div>
<div class=paragraph>सूर्य के रथ के घोड़ों को लुभाने के लिए ही मानो जिनके पीठ के प्रदेश केशर की पंक से लिप्त हैं और जो चंचल अग्रभाग वाले मुखों से वायु का स्वच्छन्दतापूर्वक इसलिए पान कर रही है मानो अपने उदर में स्थित बच्चों को गति के वेग की शिक्षा ही देनी चाहती हों ऐसी घोड़ियो के समूह से वह देश व्याप्त है ॥२५-२६॥</div>
<div class=paragraph>जो मनुष्यों के बहुत भारी गुणोंकर समूह के समान जान पड़ते हैं तथा जो अपने शब्द से लोगों का चित्त आकर्षित करते हैं ऐसे चलते-फिरते हंसों के झुण्डों से वह देश कहीं-कहीं अत्यधिक सफेद हो रहा है ॥२७॥</div>
<div class=paragraph>संगीत के शब्दों से युक्त तथा मयूरों के शब्द से मिश्रित मृदंगो की मनोहर आवाज से उस देश का आकाश सदा शब्दायमान रहता है ॥२८॥</div>
<div class=paragraph>जो शरद् ऋतु के चन्द्रमा के समान श्वेतवृत्त अर्थात् निर्मल चरित्र के धारक हैं <span class=comment>(पक्ष में श्वेतवर्ण गोलाकार हैं)</span>, मुक्ताफल के समान हैं, तथा आनन्द के देने में चतुर हैं ऐसे गुणी मनुष्यों से वह देश सदा सुशोभित रहता है ॥२९॥</div>
<div class=paragraph>जिन्होंने आहार आदि की व्यवस्था से पथिकों के समूह को सन्तुष्ट किया है तथा जो फलों के द्वारा श्रेष्ठ वृक्षों के समान जान पड़ते है ऐसे बड़े-बड़े गृहस्थों के कारण उस देश में लोगों का सदा आवागमन होता रहता है ॥३०॥</div>
<div class=paragraph>कस्तूरी आदि सुगन्धित द्रव्य तथा भाँति-भाँति के वस्त्रों से वेष्टित होने में कारण जो हिमालय में प्रत्यन्त पर्वतों <span class=comment>(शाखा)</span> के समान जान पड़ते हैं ऐसे बड़े-बड़े लोग उस देश में निवास करते हैं ॥३१॥</div>
<div class=paragraph>उस देश में मिथ्यात्वरूपी दृष्टि के विकार जैन-वचनरूपी अंजन के द्वारा दूर होते रहते हैं और पापरूपी वन महा-मुनियों की तपरूपी अग्नि से भस्म होता रहता है ॥३२॥</div>
<div class=paragraph>उस मगध देश में सब ओर से सुन्दर तथा फूलों की सुगन्धि से मनोहर राजगृह नाग का नगर है जो ऐसा जान पड़ता है मानो संसार का यौवन ही हो ॥३३॥</div>
<div class=paragraph>वह राजगृह नगर धर्म अर्थात् यमराज के अन्तःपुर के समान सदा मन को अपनी ओर खींचता रहता है क्योंकि जिस प्रकार यमराज का अन्तःपुर केदार से युक्त शरीर को धारण करनेवाली हजारों महिषियों अर्थात् भैंसों से युक्त होता है उसी प्रकार वह राजगृह नगर भी केशर से लिप्त शरीर को धारण करने-वाली हजारों महिषियों अर्थात् रानियों से सुशोभित है । भावार्थ - महिषी नाम भैंस का है और जिसका राज्याभिषेक किया गया ऐसी रानी का भी है; लोक में यमराज महिषवाहन नाम से प्रसिद्ध हैं इसलिए उसके अन्तःपुर में महिषों की स्त्रियों-महिषियों का रहना उचित ही है और राजगृह नगर में राज की रानि‍यों का सद्भाव युक्तियुक्त ही है ॥३४॥</div>
<div class=paragraph>उस नगर के प्रदेश जहाँ-तहाँ बालव्यजन अर्थात् छोटे-छोटे पंखों से सुशोभित थे और जहाँ-तहाँ उनमें मरुत अर्थात् वायु के द्वारा चमर कम्पित हो रहे थे इसलिए वह नगर इन्द्र की शोभा को प्राप्त हो रहा था क्योंकि इन्द्र के समीपवर्ती प्रदेश भी बालव्यजनों से सुशोभित होते हैं और उनमें मरुत् अर्थात् देवों के द्वारा चमर कम्पित होते रहते हैं ॥३५॥</div>
<div class=paragraph>वह नगर, मानो त्रिपुर नगर को जीतना ही चाहता है क्योंकि जिस प्रकार त्रिपुर नगर के निवासी मनुष्य ईश्वरमार्गणै: अर्थात् महादेव के बाणों के द्वारा किये हुए सन्ताप को प्राप्त हैं उस प्रकार उस नगर के मनुष्य ईश्वरमार्गणै: अर्थात् धनिक-वर्ग की याचना से प्राप्त सन्तान को प्राप्त नहीं थे -- सभी सुख से सम्पन्न हैं ॥३६॥</div>
<div class=paragraph>वह नगर चुना से पुते सफेद महलों की पंक्ति से लसा जान पड़ता है मानो टांकियों से गढ़े चन्द्रकान्त मणियों से ही बनाया गया हो ॥३७॥</div>
<div class=paragraph>वह नगर मदिरा के नशा में मस्त स्त्रियों के आभूषणों की झनकार से सदा भरा रहता है इसलिए ऐसा जान पड़ता है मानो कुबेर की नगरी अर्थात् अलकापुरी का द्वितीय प्रतिबिम्ब ही हो ॥३८॥</div>
<div class=paragraph>उस नगर को श्रेष्ठ मुनियों ने तपोवन समझा था, वेश्याओं ने काम का मन्दिर माना था, नृत्यकारों ने नृत्यभवन समझा था और शत्रुओं ने यमराज का नगर माना था ॥३९॥</div>
<div class=paragraph>शंखधारियों ने वीरों का घर समझा था, याचकों ने चिन्तामणि, विद्यार्थियों ने गुरु का भवन और बन्दीजनों ने धूर्तों का नगर माना था ॥४०॥</div>
<div class=paragraph>संगीत शास्त्र के पारगामी विद्वानों ने उस नगर को गन्धर्व का नगर और विज्ञान के ग्रहण करने में तत्पर मनुष्यों ने विश्वकर्मा का भवन समझा था ॥४१॥</div>
<div class=paragraph>सज्जनों ने सत्समागम का स्थान माना था, व्यापारियों ने लाभ की भूमि और शरणागत मनुष्यों ने वज्रमय लकड़ी से निर्मित - सुरक्षित पंजर समझा था ॥४२॥</div>
<div class=paragraph>समाचार प्रेषक उसे असुरों के बिल जैसा रहस्यपूर्ण स्थान मानते थे, चतुर जन उसे विटमण्डली-विटों का जमघट समझते थे, और समीचीन मार्ग में चलने वाले मनुष्य उसे किसी मनोज्ञ-उत्कृष्ट कर्म का सुफल मानते थे ॥४३॥</div>
<div class=paragraph>चारण लोग उसे उत्सवों का निवास, कामीजन अप्सराओं का नगर और सुखीजन सिद्धों का लोक मानते थे ॥४४॥</div>
<div class=paragraph>उस नगर की स्त्रियाँ यद्यपि मातंगगामिनी थीं अर्थात् चाण्डालों के साथ गमन करने वाली थीं फिर भी शीलवती कहलाती थीं <span class=comment>( पक्ष में हाथियों के समान सुन्दर चाल वाली थीं तथा शीलवती अर्थात् पातिव्रत धर्म से सुशोभित थीं )</span> श्यामा अर्थात् श्यामवर्ण वाली होकर भी पद्यरागिण्य: अर्थात् पद्यराग मणि-जैसी लाल क्रान्ति से सम्पन्न थीं <span class=comment>(पक्ष में श्यामा अर्थात् नवयौवन में युक्त होकर पद्यरागिण्य अर्थात् कमलों में अनुराग रखने वाली थीं अथवा पद्मराग मणियों से युक्त थीं)</span> साथ ही गौरी अर्थात् पार्वती होकर भी विभवाश्रया अर्थात् महादेव के आश्रय से रहित थीं <span class=comment>(पक्ष में गौर्य: अर्थात् गौर वर्ण होकर विभवाश्रया: अर्थात् सम्पदाओं से सम्पन्न थीं )</span> ॥४५॥</div>
<div class=paragraph>उन स्त्रियों के शरीर चन्द्रकान्त मणियों से निर्मित थे फिर भी वे शिरीष के समान सुकुमार थीं <span class=comment>(पक्ष में उनके शरीर चन्द्रमा के समान कान्त--सुन्दर थे और वे शिरीष के फूल के समान कोमल शरीर वाली थी)</span> वे स्त्रियाँ यद्यपि भुजंगों अर्थात् सर्पों के अगम्य थीं फिर भी उनके शरीर कंचुक अर्थात् काँचलियों से युक्त थे <span class=comment>(पक्ष में भुजंगों अर्थात् विटपुरुषों के अगम्य थी और उनके शरीर कंचुक अर्थात् चोलियों से सुशोभित थे)</span> ॥४६॥</div>
<div class=paragraph>वे स्त्रियां यद्यपि महालावण्य अर्थात् बहुत भारी खारापन से युक्त थीं फिर भी मघुराभास-तत्परा अर्थात् मिष्‍ट भाषण करने में तत्पर थीं <span class=comment>(पक्ष में महालावण्य अर्थात् बहुत भारी सौन्दर्य से युक्त थीं और प्रिय वचन बोलने में तत्पर थीं)</span>। उनके मुख प्रसन्न तथा उज्‍ज्‍वल थे और उनकी चेष्टाएँ प्रमाद से रहित थीं ॥४७॥</div>
<div class=paragraph>वे स्त्रियाँ अत्यन्त सुन्दर थीं, स्थूल नितम्बों की शोभा धारण करती थीं, उनका मध्यभाग अत्यन्त मनोहर था, वे सदाचार से युक्त थीं और उत्तम भविष्य से सम्पन्न थीं <span class=comment>(इस श्लोक में भी ऊपर के श्लोकों के समान विरोधाभास अलंकार है जो इस प्रकार घटित होता है—वहां की स्त्रियाँ दुर्विधा अर्थात् दरिद्र होकर भी कलम अर्थात् स्‍त्री-सम्बन्धी भारी लक्ष्‍मी सम्पदा को धारण करती थी )</span>और सुवृत्त अर्थात् गोलाकार होकर भी आयर्तिगता अर्थात् लम्बाई को प्राप्त थीं। <span class=comment>(इस विरोधाभास का परिहार अर्थ में किया गया है)</span>॥४८॥</div>
<div class=paragraph>उस राजगृह नगर का जो कोट था वह <span class=comment>(मनुष्य)</span> लोक के अन्‍त में स्थित मानुषोतर पर्वत के समान जान पड़ता था तथा समुद के समान गम्भीर परिखा उसे चारों ओर से घेरे हुई थी ॥४९॥</div>
<div class=paragraph>उस राजगृह नगर में श्रेणिक नाम का प्रसिद्ध राजा रहता था जो कि इन्द्र के समान सर्ववर्णधर अर्थात् ब्रह्मादिक समस्त वर्णों की व्यवस्था करनेवाले <span class=comment>(पक्ष में लाल-पीले आदि समस्त रंगों को धारण करने वाले)</span> धनुष को धारण करता था ॥५०॥</div>
<div class=paragraph>वह राजा कल्याणप्रकृति था अर्थात् कल्याणकारी स्वभाव को धारण करनेवाला था <span class=comment>(पक्ष में सुवर्णमय था)</span> इसलिए सुमेरुपर्वत के समान जान पड़ता था और उसका चित्त मर्यादा के उल्लंघन से सदा भयभीत रहता था अत: वह समुद्र के समान प्रतीत होता था ॥५१॥</div>
<div class=paragraph>राजा श्रेणिक कलाओं के ग्रहण करने में चन्द्रमा था, लोक को धारण करने में पृथिवीरूप था, प्रताप से सूर्य था और धन-सम्पत्ति से कुबेर था ॥५२॥</div>
<div class=paragraph>वह अपनी शूरवीरता से समस्त लोकों की रक्षा करता था फिर भी उसका मन सदा नीति से भरा रहता था और लक्ष्मी के साथ उसका सम्बन्ध था तो भी अहंकाररूपी ग्रह से वह कभी दूषित नहीं होता था ॥५३॥</div>
<div class=paragraph>उसने यद्यपि जीतने योग्य शत्रुओं को जीत लिया था तो भी वह शस्‍त्र-विषयक व्‍यायाम से विमुख नहीं रहता था । वह आपत्ति के समय भी कभी व्यय नहीं होता था और जो मनुष्य उसके समक्ष नम्रीभूत होते थे उनका वह सम्मान करता था ॥५४॥</div>
<div class=paragraph>वह दोषरहित सज्‍जनों का ही रत्‍न समझता था, पाषाण के टुकड़ों को तो केवल पृथ्वी का एक विशेष परिणमन ही मानता था ॥५५॥</div>
<div class=paragraph>जिन में दान दिया जाता था, ऐसी क्रियाओं को -- धार्मिक अनुष्ठानों को ही वह कार्य की सिद्धि का श्रेष्ठ साधन समझता था मद से उत्कट हाथियों को तो वह दीर्घकाय कीड़ा ही मानता था ॥५६॥</div>
<div class=paragraph>सबके आगे चलने वाले यश में ही वह बहुत भारी प्रेम करता था। नश्वर जीवन को तो वह जीर्ण तृण के समान तुच्छ मानता था ॥५७॥</div>
<div class=paragraph>वह आर्यपुत्र कर प्रदान करने वाली दिशाओं को ही सदा अपना अलंकार समझता था स्त्रियों से तो सदा विमुख रहता था ॥५८॥</div>
<div class=paragraph>गुण अर्थात् डोरी से झुके धनुष को ही वह अपना सहायक समझता था। भोजन से सन्‍तुष्‍ट होने वाले अपकारी सेवकों के समुह को वह कभी भी सहायक नहीं मानता था ॥५९॥</div>
<div class=paragraph>उसके राज्य में वायु भी किसी का कुछ हरण नहीं करती थी फिर दूसरों की तो बात ही क्या थी। इसी प्रकार दुष्ट पशुओं के समूह भी हिंसा में प्रवृत्त नहीं होते थे फिर मनुष्यों की तो बात ही क्या थी ॥६०॥</div>
<div class=paragraph>हरि अर्थात् विष्णु की चेष्टाएँ तो वृषघाती अर्थात् वृषासुर को नष्‍ट करने वाली थीं। पर उसकी चेष्टाएँ वृषघाती अर्थात् धर्म का घात करने वाली नहीं थीं इसी प्रकार महादेवजी का वैभव दक्षवर्गतापि अर्थात् राजा दक्ष के परिवार को सन्ताप पहुँचाने वाला था परन्तु उसका वैभव दक्षवर्गतापि अर्थात् चतुर मनुष्यों के समुह को सन्ताप पहुँचाने वाला नहीं था ॥६१॥</div>
<div class=paragraph>जिस प्रकार इन्द्र की चेष्टा गोत्रनाशकरी अर्थात् पर्वतों का नाश करने वाली थी उस प्रकार उसकी चेष्‍टा गोत्रनाशकारी अर्थात् वंश का नाश करनेवाली नहीं थी और जिस प्रकार दक्षिण दिशा के अधिपति यमराज के अतिदण्डग्रहप्रीति अर्थात् दण्डधारण करने में अधिक प्रीति रहती है उस प्रकार उसके अतिदण्डग्रहप्रीति अर्थात् बहुत भारी सजा देने में प्रीति नहीं रहती थी ॥६२॥</div>
<div class=paragraph>जिस प्रकार वरुण का द्रव्य मगरमच्छ आदि दुष्ट जलचरो से रहित होता है उस प्रकार उसका द्रव्य दुष्ट मनुष्यों से रक्षित नहीं था अर्थात् उसका सब उपभोग कर सकते थे और जिस प्रकार कुबेर की सन्निधि अर्थात् उत्तमनिधि का पाना निष्फल है उस प्रकार उसकी सन्निधि अर्थात् सज्जनरूपी निधि का पाना निष्‍फल नहीं था ॥६३॥</div>
<div class=paragraph>जिस प्रकार बुद्ध का दर्शन अर्थात् अर्थवाद-वास्तविकवाद से रहित होता है उस प्रकार उसका दर्शन अर्थात् साक्षात्कार अर्थवाद-धन प्राप्ति से रहित नहीं होता था और जिस प्रकार चन्द्रमा की भी बहुलदोषोपघातिनी अर्थात् कृष्णपक्ष की रात्रि से उपहत-नष्ट हो जाती है उस प्रकार उसकी भी बहुलदोषो-पघातिनी अर्थात् बहुत भारी दोषों से नष्ट होनेवाली नहीं थी ॥६४॥</div>
<div class=paragraph>याचक गण उसके त्यागगुण की पूर्णता को प्राप्त नहीं हो सके थे अर्थात् वह जितना त्याग-दान करना चाहता था उतने याचक नहीं मिलते थे शास्त्र उसकी बुद्धि की पूर्णता को प्राप्त नहीं थे, अर्थात् उसकी बुद्धि बहुत भारी थी और शास्त्र अल्प थे इसी प्रकार सरस्वती उसकी कवित्व शक्ति की पूर्णता को प्राप्त नहीं थी अर्थात् वह जितनी कविता कर सकता था उतनी सरस्वती नहीं थी-उतना शब्द-भण्डार नहीं था ॥६५॥</div>
<div class=paragraph>साहसपूर्ण कार्य उसकी महिमा का अन्त नहीं पा सके थे, चेष्टाएं उसके उत्साह की सीमा नहीं प्राप्त कर सकी थीं, दिशाओं के अन्त उसकी कीर्ति का अवसान)</span> नहीं पा सके थे और संध्या उसकी गुणरूप सम्पदा की पूर्णता प्राप्त नहीं कर सकी थी अर्थात् उसकी गुणरूपी सम्पदा संरक्षा से रहित थी-अपरिमित थी ॥६६॥</div>
<div class=paragraph>समस्त पृथ्वीतल पर मनुष्यों के चित्त उसके अनुराग की सीमा नहीं पा सके थे, कला चतुराई उसकी कुशलता की अवधि नहीं प्राप्त कर सकी थीं और शत्रु उसके प्रताप-तेज की पूर्णता प्राप्त नहीं कर सके थे ॥६७॥</div>
<div class=paragraph>इन्द्र की सभा में जिसके उत्तम सम्यग्दर्शन की चर्चा होती थी उस राजा श्रेणिक के गुण हमारे जैसे तुच्छ शक्ति के धारक पुरुषों के द्वारा कैसे कहे जा सकते है ॥६८॥</div>
<div class=paragraph>वह राजा, उद्दण्ड शत्रुओं पर तो वज्रदण्ड के समान कठोर व्यवहार करता था और तपरूपी धन से समृद्ध गुणी मनुष्यों को नमस्कार करता हुआ उनके साथ बेंत के समान आचरण करता था ॥६९॥</div>
<div class=paragraph>उसने अपने भुजदण्ड से ही समस्त पृथिवी की रक्षा की थी-नगर के चारों ओर जो कोट तथा परखा आदिक वस्तुएँ थी वह केवल शोभा के लिए ही थीं ॥७०॥</div>
<div class=paragraph>राजा श्रेणिक की पत्नी का नाम चेलना था। वह शीलरूपी वस्त्राभूषणों से सहित थी सम्यग्दर्शन से शुद्ध थी तथा श्रावकाचार को जानने वाली थी ॥७१॥</div>
<div class=paragraph>किसी एक समय, अनन्त चतुष्टयरूपी लक्ष्‍मी से सम्पन्न तथा सुर और असुर जिनके चरणों को नमस्कार करते थे ऐसे महावीर जिनेन्द्र उस राजगृह नगर के समीप आये ॥७२॥</div>
<div class=paragraph>वे महावीर जिनेन्द्र, जो कि दिक्-कुमारियों के द्वारा शुद्ध किये हुए माता के उदर में भी मति, श्रुत तथा अवधि इन तीन ज्ञानों से सहित थे तथा जिन्हें उस गर्भवास के समय भी इन्द्र के समान सुख प्राप्त था ॥७३॥</div>
<div class=paragraph>जिनके जन्म लेने के पहले और पीछे भी इन्द्र के आदेश से कुबेर ने उनके पिता का घर रत्नों की वृष्टि से भर दिया था ॥७४॥</div>
<div class=paragraph>जिनके जन्माभिषेक के समय देवों ने इन्द्रों के साथ मिलकर सुमेरु-पर्वत के शिखर पर बहुत भारी उत्सव किया था ॥७५॥</div>
<div class=paragraph>जिन्होंने अपने पैर के अंगूठी से अनायास ही सुमेरु-पर्वत को कम्पित कर इन्द्र से 'महावीर' ऐसा नाम प्राप्त किया था ॥७६॥</div>
<div class=paragraph>बालक होने पर भी अबालकोचित कार्य करने वाले जिन महावीर जिनेन्द्र के शरीर की वृत्ति इन्द्र के द्वारा अँगूठे में सींचे हुए अमृत से होती थी ॥७७॥ </div>
<div class=paragraph>बालकों जैसी चेष्टा करने वाले, मनोहर विनय के धारक, इन्द्र के द्वारा भेजे हुए सुन्दर देवकुमार सदा जिनकी सेवा किया करते थे ॥७८॥</div>
<div class=paragraph>जिनके साथ ही साथ माता-पिता का, बन्धु-समूह का और तीनों लोकों का आनन्द परम वृद्धि को प्राप्त हुआ था ॥७९॥</div>
<div class=paragraph>जिनके उत्पन्न होते ही पिता के चिरविरोधी प्रभावशाली समस्त राजा उनके प्रति नतमस्तक हो गये थे ॥८०॥</div>
<div class=paragraph>जिनके पिता के भवन का आँगन रथों से, मदोन्मत्त हाथियों से, वायु के समान वेगशाली घोड़ों से, उपहार के अनेक द्रव्यों से युक्त ऊँटों के समूह से, छत्र, चमर, वाहन आदि विभूति का त्याग कर राजाधिराज महाराज के दर्शन की इच्छा करने वाले अनेक मण्डलेश्वर राजाओं से तथा नाना देशों से आये हुए अन्य अनेक बड़े-बड़े लोगो से सदा क्षोभ को प्राप्त होता रहता था ॥८१-८३॥</div>
<div class=paragraph>जिस प्रकार कमल जल में आसक्ति की प्राप्त नहीं होता-उससे निर्लिप्त ही रहता है उसी प्रकार जिनका चित्त कर्मरूपी कलंक की मन्दता से मनोहारी विषयों में आसक्ति को प्राप्त नहीं हुआ था-उससे निर्लिप्त ही रहता था ॥८४॥</div>
<div class=paragraph>जो स्वयंबुद्ध भगवान् समस्त सम्पदा को बिजली की चमक के समान क्षणभंगुर जानकर विरक्त हुए और जिनके दीक्षाकल्याणक में लौकान्तिक देवों का आगमन हुआ था ॥८५॥</div>
<div class=paragraph>जिन्होंने सम्यग्दर्शन, सम्यग्ज्ञान और सम्यक् चारित्र इन तीनों की आराधना कर चार घातिया कर्मों का विनाश किया था ॥८६॥</div>
<div class=paragraph>जिन्होंने लोक और अलोक को प्रकाशित करनेवाला केवलज्ञान प्राप्त कर लोक-कल्याण के लिए धर्मतीर्थ का प्रवर्तन किया था तथा स्वयं कृतकृत्य हुए थे ॥८७॥</div>
<div class=paragraph>जो प्राप्त करने योग्य समस्त पदार्थ प्राप्त कर चुके थे और करने योग्य समस्त कार्य समाप्त कर चुके थे इसीलिए जिनकी समस्त चेष्टाएँ सूर्य के समान केवल परोपकार के लिए ही होती थीं ॥८८॥</div>
<div class=paragraph>जो जन्म से ही ऐसे उत्कृष्ट शरीर को धारण करते थे, जो कि मल तथा पसीना से रहित था, दूध के समान सफेद जिसमें रुधिर था, जो उत्तम संस्थान, उत्तम गन्ध और उत्तम संहनन से सहित था, अनन्त बल से युक्त था, सुन्दर-सुन्दर लक्षणों से पूर्ण था, हित मित वचन बोलने वाला था और अपरिमित गुणो का भण्डार था ॥८९-९०॥</div>
<div class=paragraph>जिनके विहार करते समय दो सौ योजन तक दुर्भिक्ष आदि दूसरों को पीड़ा पहुँचाने वाले कार्य तथा अतिवृष्टि, अनावृष्टि आदि ईतियो का होना सम्भव नहीं था ॥९१॥</div>
<div class=paragraph>जो समस्त विद्याओं की परमेश्वरता को प्राप्त थे । स्फटिक के समान निर्मल कान्तिवाला जिनका शरीर छाया को प्राप्त नहीं होता था अर्थात्, जिनके शरीर की परछाई नहीं पड़ती थी ॥९२॥</div>
<div class=paragraph>जिनके नेत्र टिमकार से रहित अत्यन्त शान्त थे, जिनके नख और महानील मणि के समान स्निग्ध कान्ति को धारण करनेवाले बाल सदा समान थे अर्थात् वृद्धि से रहित थे ॥९३॥</div>
<div class=paragraph>समस्त जीवों में मैत्रीभाव रहता था, विहार के अनुकूल मन्द-मन्द वायु चलती थी, जिनका विहार समस्त संसार के आनन्‍द का कारण था ॥९४॥</div>
<div class=paragraph>वृक्ष सब ऋतुओं के फल-फूल धारण करते थे और जिनके पास आते ही पृथिवी दर्पण के समान आचरण करने लगती थी ॥९५॥</div>
<div class=paragraph>जिनके एक योजन के अन्तराल में वर्तमान भूमि को सुगन्धित पवन सदा धूलि, पाषाण और कण्टक आदि से रहित करती रहती थी॥९६॥</div>
<div class=paragraph>बिजली की माला से जिनकी शोभा बढ़ रही है ऐसे स्तनितकुमार, मेघ कुमार जाति के देव बड़े उत्साह और आदर के साथ उस योजनान्तरालवर्ती भूमि को सुगन्धित जल से सींचते रहते थे ॥९७॥</div>
<div class=paragraph>जो आकाश में विहार करते थे और विहार करते समय जिनके चरणों के तले देव लोग अत्यन्त कोमल कमलों की रचना करते थे ॥९८॥</div>
<div class=paragraph>जिनके समीप आने पर पृथिवी बहुत भारी फलों के भार से नम्रीभूत धान आदि के पौधों से विभूषित हो उठती थी तथा सब प्रकार का अन्य उसमें उत्पन्न हो जाता था ॥९९॥</div>
<div class=paragraph>आकाश शरद ऋतु के तालाब के समान निर्मल हो जाता था और दिशाएँ धूमक आदि दोषों से रहित होकर बड़ी सुन्दर मासूम होने लगती थीं ॥१००॥ </div>
<div class=paragraph>जिसमें हजार आरे देदीप्यमान हैं जो कान्ति के समूह से जगमगा रहा है और जिसने सूर्य को जीत लिया है ऐसा धर्मचक्र जिनके आगे स्थि‍त रहता था ॥१०१॥ </div>
<div class=paragraph> ऊपर कही हुई विशेषताओं से सहित भगवान् वर्धमान जिनेन्द्र राजगृह के समीपवर्ती उस विशाल विपुलाचलपर अवस्थित हुए जो कि नाना निर्झरों के मधुर शब्द से मनोहर था, जिसका प्रत्येक स्थान फूलों से सुशोभित था, जिसके वृक्ष लताओं से आलिंगित थे । सिंह, व्याध अदिक जीव वैर-रहित होकर निश्चिन्तता से जिसकी अधित्यकाओं <span class=comment>(उपरितनभागों)</span> पर बैठे थे, वायु से हिलते हुए वृक्षों से जो ऐसा जान पड़ता था मानो नमस्कार ही कर रहा हो, ऊपर उछलते हुए झरनों के निर्मल छींटों से जो ऐसा जान पड़ता था मानो हँस ही रहा हो, पक्षियों के कलरव से ऐसा जान पड़ता था मानो मधुर-भाषण ही कर रहा हो, मदोन्मत्त भ्रमरों की गुंजार से ऐसा जान पड़ता था मानो गा ही रहा हो, सुगन्धित पवन से जो ऐसा जान पड़ता था मानो आलिंगन ही कर रहा हो। जिसके ऊँचे-ऊँचे शिखर नाना धातुओं की कान्ति के समूह से सुशोभित थे, जिसकी गुफाओं के अग्रभाग में सुख से बैठे हुए सिंहों के मुख दिख रहे थे, जिसकी सघन वृक्षावली के नीचे गज-राज बैठे थे और जो अपनी महिमा से समस्त आकाश को आच्छादित कर स्थित था। जिस प्रकार अत्यन्त रमणीय कैलास पर्वत पर भगवान् वृषभदेव विराजमान हुए थे उसी प्रकार उक्त विपुलाचल-पर भगवान् वर्धमान जिनेन्द्र विराजमान हुए ॥१०२-१०८॥</div>
<div class=paragraph> उस विपुलाचल पर एक योजन विस्तार वाली भूमि समवशरण के नाम में प्रसिद्ध थी ॥१०९॥</div>
<div class=paragraph> संसाररूपी शत्रु को जीतने वाले वर्धमान जिनेन्द्र जब उस समवशरण भूमि में सिंहासनारूढ़ हुए तब इन्द्र का आसन कम्पायमान हुआ ॥११०॥</div>
<div class=paragraph> इन्द्र ने उसी समय विचार किया कि मेरा यह सिंहासन किसके प्रभाव से कम्पायमान हुआ है विचार करते ही उसे अवधिज्ञान से सब समाचार विदित हो गया ॥१११॥</div>
<div class=paragraph> इन्द्र नें सेनापति का स्मरण किया और सेनापति तत्काल ही हाथ जोड़कर खड़ा हो गया इन्द्र ने उसे आदेश दिया कि सब देवों को यह समाचार मालूम कराओ कि भगवान् वर्धमान जिनेन्द्र विपुलाचलपर विराजमान हैं इसलिए आप सब लोग एकत्रित होकर उनकी वन्दना के लिए चलिए ॥११२-११३॥</div>
<div class=paragraph> तदनन्तर इन्द्र स्वयं उस ऐरावत हाथी पर आरूढ़ होकर चला जो कि शरद्‌ऋतु के मेघों के किसी बड़े समूह के समान जात पड़ता था, सुवर्णमय तटों के आघात से जिसकी खीसों का अग्रभाग पीला-पीला हो रहा था, जो सुवर्ण की मालाओं से युक्त था और उससे ऐसा जान पड़ता था मानो कमलों की पराग से जिसका जल पीला हो रहा है ऐसी नदी से परिवृत कैलास गिरि ही हो । जो मदान्ध भ्रमरों की पंक्ति से युक्त गण्डस्थलों से सुशोभित था, कदम्ब के फूलों की पराग से मिलती-जुलती सुगन्धि से जिसने समस्त संसार को व्याप्त कर लिया था, जिसके कानों के समीप शंख नामक आमरण दिखाई दे रहे थे, जो अपने लाल तालु से कमलों के वन को उगलता हुआ-सा जान पड़ता था, जो दर्प के कारण ऐसा जान पड़ता था मानो सांस ही ले रहा हो, मद से ऐसा प्रतीत होता था मानो मूर्च्छा को ही प्राप्त हो रहा हो और यौवन से ऐसा विदित होता था मानो मोहित ही हो रहा हो जिसके वस्त्रों के प्रदेश चिकने और शरीर के रोम कठोर थे, विनय के ग्रहण करने में जो समीचीन शिष्य के समान जान पड़ता था, जो मुख में परम गुरु था अर्थात् जिसका मुख बहुत विस्तृत था, जिसका मस्तक कोमल था, जो परिचय के ग्रहण करने में अत्यन्त दृढ़ था, जो आयु में दीर्घता और स्कन्ध में ह्रस्वता धारण करता था अर्थात् जिसकी आयु विशाल थी और गरदन छोटी थी, जो उदर में दरिद्र था अर्थात् जिसका पेट कृश था, जो दान के मार्ग में सदा प्रवृत्त रहता था अर्थात् जिसके गण्डस्थलों से सदा मद झरता रहता था, जो कलह सम्बन्धी प्रेम के धारण मरने में नारद था अर्थात् नारद के समान कलह-प्रेमी था, जो नागों का नाश करने के लिए गरुड़ था, जो सुन्दर नक्षत्रमाला <span class=comment>(सत्ताईस दानों वाली माला पक्ष में नक्षत्रों के समूह)</span> से प्रदोष-रात्रि के प्रारम्भ के समान जान पड़ता था, जो बड़े-बड़े घण्टाओं का शब्द कर रहा था, जो लाल रंग के चमरी से विभूषित था और जो सिन्दूर के द्वारा लाल-लाल दिखने वाले उन्नत गण्डस्थलों के अग्रभाग से मनोहर था ॥११४-१२३॥</div>
<div class=paragraph> जिनेन्द्र भगवान के दर्शन सम्‍बन्धी उत्साह से जिनके मुखकमल विकसित हो रहे थे ऐसे समस्त देव अपने-अपने वाहनों-पर सवार होकर इन्द्र के साथ आ मिले ॥१२४॥</div>
<div class=paragraph> देवों के सिवाय नाना अलंकारों को धारण करने वाले कमलायुध आदि विद्याधरों के राजा भी अपनी-अपनी पत्नियों के साथ आकर एकत्रित हो गये ॥१२५॥</div>
<div class=paragraph> तदनन्तर भगवान् के वास्तविक, दिव्य तथा अत्यन्त निर्मल गुणों के द्वारा आश्चर्य को प्राप्त हुए वचनों से इन्द्र ने निम्न प्रकार स्तुति की ॥१२६॥</div>
<div class=paragraph> हे नाथ ! महामोहरूपी निशा के बीच सोते हुए इस समस्त जगत् को आपने अपने विशाल तेज के धारक ज्ञानरूपी सूर्य के बिम्ब से जगाया है ॥१२७॥</div>
<div class=paragraph> हे भगवत्! आप वीतराग हो, सर्वज्ञ हो, महात्मा हो, और संसाररूपी समुद्र के दुर्गम अन्तिम तट को प्राप्त हुए हो अत: आपको नमस्कार हो ॥१२८॥</div>
<div class=paragraph> आप उत्तम सार्थवाह हो, भव्य जीवरूपी व्यापारी आपके साथ निर्वाण धाम को प्राप्त करेंगे और मार्ग में दोषरूपी चोर उन्हें नहीं लूट सकेंगे ॥१२९॥</div>
<div class=paragraph> आपने मोक्षाभिलाषियो को निर्मल मोक्ष का मार्ग दिखाया है और ध्यानरूपी देदीप्यमान अग्नि के द्वारा कर्मों के समूह को भस्म किया है ॥१३०॥</div>
<div class=paragraph> जिनका कोई बंधु नहीं है और जिनका कोई नाथ नहीं ऐसे दु:खरूपी अग्नि में वर्तमान संसार के जीवों को आप ही बंधु हो, आप ही नाथ हो तथा आप ही परम अभ्युदय के धारक ही ॥१३१॥</div>
<div class=paragraph> हे भगवन् ! हम आपके गुणों का स्तवन कैसे कर सकते हैं जबकि वे अनंत हैं, उपमा से रहित हैं तथा केवलज्ञानियों के विषय हैं ॥१३२॥</div>
<div class=paragraph> इस प्रकार स्तुति कर इंद्र ने भगवान् को नमस्कार किया । नमस्कार करते समय उसने मस्तक, घुटने तथा दोनों हस्त रूपी कमलों के कुङ्मलों से पृथ्वीतल का स्पर्श किया था ॥१३३॥</div>
<div class=paragraph> वह इन्द्र भगवान् का समवसरण देखकर आश्चर्य को प्राप्त हुआ था इसलिए यहाँ संक्षेप से उसका वर्णन किया जाता है ॥१३४॥</div>
<div class=paragraph></div>
<div class=paragraph>इन्द्र के आज्ञाकारी पुरुषों से सर्वप्रथम समवसरण के तीन कोटों की रचना की थी जो अनेक वर्ण के बड़े-बड़े रत्नों तथा सुवर्ण से निर्मित थे ॥१३५॥</div>
<div class=paragraph> उन कोटों की चारों दिशाओं में चार गोपुर द्वार थे जो बहुत ही ऊँचे थे, बड़ी-बड़ी बावड़ियों से सुशोभित थे, तथा रत्नों की कान्ति-रूपी परदा से आवृत थे ॥१३६॥</div>
<div class=paragraph></div>
<div class=paragraph>गोपुरों का वह स्थान अष्ट-मंगल-द्रव्यों से युक्त था तथा वचनों से अगोचर कोई अद्भुत शोभा धारण कर रहा था ॥१३७॥</div>
<div class=paragraph> उस समवसरण में स्फटिक की दीवालों से बारह कोटे बने हुए थे जो प्रदक्षिणा रूप से स्थिर थे ॥१३८॥</div>
<div class=paragraph> उन कोठों में से <ul><li>प्रथम कोठे में गणधरों से सुशोभित मुनिराज बैठे थे, <li>दूसरे में इंद्राणियों के साथ-साथ कल्पवासी देवों की देवांगनाएँ थीं, <li>तीसरे में गणिनीयों से सहित आर्यिकाओं का समूह बैठा था, <li>चौथे में ज्योतिषी देवों की देवांगनाएँ थीं, <li>पांचवें में व्यन्तर देवों की अंगनाएँ बैठी थीं, <li>छठे में भवनवासी देवों की अंगनाएँ बैठी थीं, <li>सातवें में ज्योतिषी देव थे, <li>आठवें में व्यन्तर देव थे, <li>नौवे में भवनवासी देव थे, <li>दसवें में कल्पवासी देव थे, <li>ग्यारहवे में मनुष्य थे और <li>बारहवे में बैर-भाव से रहित तिर्यञ्च सुख से बैठे थे ॥१३९-१४२॥</div>
<div class=paragraph> </ul>तदनंतर सब ओर से आनेवाले देवों के समूह से जिसके मन में आश्चर्य उत्पन्न हो रहा था ऐसा महा-बलवान् अथवा बहुत बड़ी सेना का नायक राजा श्रेणिक भी अपने नगर से बाहर निकाला ॥१४३॥</div>
<div class=paragraph> उसने वाहन आदि राजाओं के उपकरणों का दूर से ही त्याग कर दिया, फिर समवशरण में प्रवेश कर स्तुति पूर्वक जिनेन्द्रदेव को नमस्कार कर अपना स्थान ग्रहण किया ॥ १४४ ॥ दयालु वारिषेण, अभय कुमार, विजया वह तथा अन्य राजकुमारों ने भी हाथ जोड़कर मस्तक से लगाये, स्तुति पढ़कर भगवान को नमस्कार किया । तदनन्तर बहुत भारी विनय को धारण करते हुए वे सब अपने योग्य स्थानों पर बैठ गये ॥१४५-१४६॥</div>
<div class=paragraph> भगवन् वर्धमान, समवशरण में जिस अशोक वृक्ष के नीचे सिंहासन पर विराजमान थे उसकी शाखाएँ वैदूर्य <span class=comment>( नील )</span> मणि की थीं, वह कोमल पल्लवों से शोभायमान था, फूलों के गुच्छों की कान्ति से उसने समस्त दिशाएँ व्याप्त कर ली थीं, वह अत्यन्त सुशोभित था, कल्पवृक्ष के समान रमणीय था, मनुष्यों के शोक को हरने वाला था, उसके पत्ते हरे रंग वाले तथा सघन थे, और वह नाना प्रकार के रत्नों से निर्मित पर्वत के समान जान पड़ता था । उनका वह सिंहासन भी नाना रत्नों के प्रकाश से इन्द्रधनुष को उत्पन्न कर रहा था । दिव्य वख से आच्छादित था, कोमल स्पर्श से मनोहारी था, इन्द्र के सिर पर लगे हुए रत्‍नों की कान्ति के विस्तार को रोकने वाला था, तीन लोक की ईश्वरता के चिह्न स्वरूप तीन छत्रों से सुशोभित था, देवों के द्वारा बरसाये हुए फूलों से व्याप्त था, भूमि मण्डल पर वर्तमान था, यक्षराज के हाथों में स्थित चंचल चमरों से सुशोभित था, और दुन्दुभि बाजों के शब्दों की शान्तिपूर्ण प्रतिध्वनि उससे निकल रही थी ॥१४७-१५२॥</div>
<div class=paragraph> भगवान की जो दिव्यध्वनि खिर रही थी वह तीन गति सम्बन्धी जीवों की भाषा-रूप परिणमन कर रही थी तथा मेघों की सुन्दर गर्जना के समान उसकी बुलन्द आवाज थी ॥१५३॥</div>
<div class=paragraph> वहाँ सूर्य के प्रकाश को तिरस्कृत करने वाले प्रभामण्डल के मध्य में भगवान् विराजमान थे । गणधर के द्वारा प्रश्न किये जाने पर उन्होंने लोगों के लिए निम्न प्रकार से धर्म का उपदेश दिया था ॥१५४॥</div>
<div class=paragraph> उन्होंने कहा था कि सबसे पहले एक सत्ता ही तत्व है उसके बाद जीव और अजीव के भेद से तत्व दो प्रकार का है । उनमें भी जीव के सिद्ध और संसारी के भेद से दो भेद माने गये हैं ॥१५५॥</div>
<div class=paragraph> इनके सिवाय जीवों के भव्य और अभव्य इस प्रकार दो भेद और भी हैं । जिस प्रकार उड़द आदि अनाज में कुछ तो ऐसे होते हैं जो पक जाते हैं-सीझ जाते हैं और कुछ ऐसे होते हैं कि जो प्रयत्न करने पर भी नहीं पकते हैं-नहीं सीजते हैं । उसी प्रकार जीवों में भी कुछ जीव तो ऐसे होते हैं जो कर्म नष्ट कर सिद्ध अवस्था को प्राप्त हो सकते हैं और कुछ ऐसे होते हैं जो प्रयत्न करने पर भी सिद्ध अवस्था को प्राप्त नहीं हो सकते । जो सिद्ध हो सकते हैं वे भव्य कहलाते हैं और जो सिद्ध नहीं हो सकते हैं वे अभव्य कहलाते हैं । इस तरह भव्य और अभव्य की अपेक्षा जीव दो तरह के हैं और अजीव तत्व के धर्म, अधर्म, आकाश, काल तथा पुद्गल के भेद से पाँच भेद हैं ॥१५६-१५७॥</div>
<div class=paragraph> जिनेन्द्र भगवान के द्वारा कहे हुए तत्वों का श्रद्धान होना भव्यों का लक्षण है और उनका श्रद्धान नहीं होना अभव्यों का लक्षण है । एकेन्द्रिय, द्वीन्द्रिय, त्रीन्द्रिय, चतुरिन्द्रिय और पंचेन्द्रिय ये भव्य तथा अभव्य जीवों के उत्तर भेद हैं ॥१५८॥</div>
<div class=paragraph> गति, काय, योग, वेद, लेश्या, कषाय, ज्ञान, दर्शन, चारित्र, गुणस्थान, निसर्गज एवं अधिगमज सम्यग्दर्शन, नामादि निक्षेप और सत्, संख्या, क्षेत्र, स्पर्शन, काल, अन्तर, भाव तथा अल्प बहुत्व इन आठ अनुयोगों के द्वारा जीव-तत्व के अनेक भेद होते हैं ॥१५९-१६०॥</div>
<div class=paragraph> सिद्ध और संसारी इन दो प्रकार के जीवों में संसारी जीव केवल दुःख का ही अनुभव करते रहते हैं । पंचेन्द्रियों के विषयों से जो सुख होता है उन्हें संसारी जीव भ्रमवश सुख मान लेते हैं ॥१६१॥</div>
<div class=paragraph> जितनी देर में नेत्र का पलक झपकता है उतनी देर के लिए भी नारकियों को सुख नहीं होता ॥१६२॥</div>
<div class=paragraph> दमन, ताड़न, दोहन, वाहन आदि उपद्रवों से तथा शीत, घाम, वर्षा आदि के कारण तिर्यंचों को निरन्तर दुःख होता रहता है ॥१६३॥</div>
<div class=paragraph> प्रियजनों के वियोग से, अनिष्ट वस्तुओं के समागम से तथा इच्छित पदार्थों के न मिलने से मनुष्य गति में भारी दुःख है ॥१६४॥</div>
<div class=paragraph> अपने से उत्कृष्ट देवों के बहुत भारी भोगों को देखकर तथा वहाँ से च्युत होने के कारण देवों को दुःख उत्पन्न होता है ॥१६५॥</div>
<div class=paragraph> इस प्रकार जब चारों गतियों के जीव बहुत अधिक दुःख से पीड़ित हैं तब कर्मभूमि पाकर धर्म का उपार्जन करना उत्तम है ॥१६६॥</div>
<div class=paragraph> जो मनुष्य भव पाकर भी धर्म नहीं करते हैं मानो उनकी हथेली पर आया अमत नष्ट हो जाता है ॥१६७॥</div>
<div class=paragraph> अनेक योनियों से भरे इस संसार में परिभ्रमण करता हुआ यह जीव बहुत समय के बाद बड़े दुःख से मनुष्य-भव को प्राप्त होता है ॥१६८॥</div>
<div class=paragraph> उस मनुष्य भव में यह जीव अधिकांश लोभी तथा पाप करने वाले शबर आदि नीच पुरुषों में ही जन्म लेता है । यदि कदाचित् आर्य देश प्राप्त होता है तो वहाँ भी नीच कुल में ही उत्पन्न होता हैं ॥१६९॥</div>
<div class=paragraph> यदि भाग्यवश उच्च कुल भी मिलता है तो काना-लूला आदि शरीर प्राप्त होता है । यदि कदाचित् शरीर की पूर्णता होती है तो नीरोगता का होना अत्यन्त दुर्लभ रहता है ॥१७०॥</div>
<div class=paragraph> इस तरह यदि कदाचित् समस्त उत्तम वस्तुओं का समागम भी हो जाता है तो विषयों के आस्वाद का लोभ रहने से धर्मानुराग दुर्लभ ही रहा आता है ॥१७१॥</div>
<div class=paragraph> इस संसार में कितने ही लोग ऐसे हैं जो दूसरों की नौकरी कर बहुत भारी कष्ट से पेट भर पाते हैं उन्हें वैभव की प्राप्ति होना तो दूर रहा ॥१७२॥</div>
<div class=paragraph> कितने ही लोग जिह्वा और काम-इन्द्रिय के वशीभूत होकर ऐसे संग्राम में प्रवेश करते है जो कि रक्त की कीचड़ से घृणित तथा शस्त्रों की वर्षा से भयंकर होता है ॥१७3॥ कितने ही लोग अनेक जीवों को बाधा पहुँचाने वाली भूमि जोतने की आजीविका कर बड़े क्लेश से अपने कुटुम्ब का पालन करते हैं और उतने पर भी राजाओं की ओर से निरन्तर पीड़ित रहते हैं ॥१७४॥</div>
<div class=paragraph> इस तरह सुख की इच्छा रखनेवाले जीव जो कार्य करते हैं वे उसी में बहुत भारी दुःख को प्राप्त करते हैं ॥१७५॥</div>
<div class=paragraph></div>
<div class=paragraph></div>
<div class=paragraph>यदि किसी तरह कष्ट से धन मिल भी जाता है तो चोर, अग्नि, जल और राजा से उसकी रक्षा करता हुआ यह प्राणी बहुत दुःख पाता है और उससे सदा व्याकुल रहता है ॥१७६॥</div>
<div class=paragraph> यदि प्राप्त हुआ धन सुरक्षित भी रहता है तो उसे भोगते हुए इस प्राणी को कभी शान्ति नहीं होती क्योंकि उसकी लालसा रूपी अग्नि प्रतिदिन बढ़ती रहती है ॥१७७॥</div>
<div class=paragraph> यदि किसी तरह पूर्वोपार्जित पुण्य कर्म के उदय से धर्म-भावना को प्राप्त होता भी है तो अन्य दुष्टजनों के द्वारा पुन: उसी संसार के मार्ग में ला दिया जाता है ॥१७८॥</div>
<div class=paragraph> अन्य पुरुषों के द्वारा नष्ट हुए सत्पुरुष अन्य लोगों को भी नष्ट कर देते है पथ-भ्रष्ट कर देते हैं और धर्म-सामान्य की अपेक्षा केवल रूढि का ही पालन करते हैं ॥१७९॥</div>
<div class=paragraph> परिग्रही मनुष्यों के चित्त में विशुद्धता कैसे हो सकती है और जिसमें चित्त की विशुद्धता ही मूल कारण है ऐसी धर्म की स्थिति उन परिग्रही मनुष्यों में कहाँ से हो सकती है ॥१८०॥</div>
<div class=paragraph> जब तक परिग्रह में आसक्ति है तब तक प्राणियों की हिंसा होना निश्चित है । हिंसा ही संसार का मूल कारण है और दु:ख को ही संसार कहते हैं ॥१८१॥</div>
<div class=paragraph> परिग्रह के सम्बन्ध से राग और द्वेष उत्पन्न होते हैं तथा राग और द्वेष ही संसार सम्बन्धी दुःख के प्रबल कारण हैं ॥१८२॥</div>
<div class=paragraph> दर्शनमोह कर्म का उपशम होने से कितने ही प्राणी यद्यपि सम्यग्दर्शन प्राप्त कर लेते हैं तथापि चारित्र मोह के आवरण से आवृत रहने के कारण वे सम्यक् चारित्र को प्राप्त नहीं कर सकते ॥१८३॥</div>
<div class=paragraph> कितने ही लोग सम्यक् चारित्र को पाकर श्रेष्ठ तप भी करते हैं परन्तु दु:खदायी परिषहों के निमित्त से भ्रष्ट हो जाते हैं ॥१८४॥</div>
<div class=paragraph> परिषहों के निमित्त से भ्रष्ट हुए कितने ही लोग अणुव्रतों का सेवन करते हैं और कितने ही केवल सम्यग्दर्शन से सन्तुष्ट रह जाते हैं अर्थात् किसी प्रकार का व्रत नहीं पालते हैं ॥१८५॥</div>
<div class=paragraph> कितने ही लोग संसाररूपी गहरे कूएँ से हस्तावलम्बन देकर, निकालने वाले सम्यग्दर्शन को छोड़कर फिर से मिथ्यादर्शन की सेवा करने लगते हैं ॥१८६॥</div>
<div class=paragraph> तथा ऐसे मिथ्यादृष्टि जीव निरन्तर दु:खरूपी अग्नि के बीच रहते हुए संकटपूर्ण संसार में भ्रमण करते रहते हैं ॥१८७॥</div>
<div class=paragraph> कितने ही ऐसे महा शूरवीर पुण्यात्मा जीव हैं जो ग्रहण किये हुए चारित्र को जीवन पर्यन्त धारण करते हैं ॥१८८॥</div>
<div class=paragraph> और समाधिपूर्वक शरीर त्याग कर निदान के दोष से नारायण आदि पद को प्राप्त होते हैं ॥१८९॥</div>
<div class=paragraph> जो नारायण होते हैं वे दूसरों को पीड़ा पहुंचाने में तत्पर रहते हैं तथा उनका चित्त निर्दय रहता है इसलिए वे मरकर नियम से नरकों में भारी दुःख भोगते हैं ॥१९०॥</div>
<div class=paragraph> कितने ही लोग सुतप करके इन्द्र पद को प्राप्त होते हैं । कितने ही बलदेव पदवी पाते हैं और कितने ही अनुत्तर विमानों में निवास प्राप्त करते हैं ॥१९१॥</div>
<div class=paragraph> कितने ही महाधैर्यवान् मनुष्य षोडश कारण भावनाओं का चिन्तवन कर तीनों लोकों में क्षोभ उत्पन्न करने वाले तीर्थंकर-पद प्राप्त करते हैं ॥१९२॥</div>
<div class=paragraph> और कितने ही लोग निरन्तराय रूप से सम्यग्दर्शन, सम्यग्ज्ञान तथा सम्यक् चारित्र की आराधना में तत्पर रहते हुए दो-तीन भव में ही अष्ट कर्मरूप कलंक से मुक्त हो जाते हैं ॥१९३॥</div>
<div class=paragraph> वे फिर मुक्त जीवों के उत्कृष्ट एवं निरुपम स्थान को पाकर अनन्त काल तक निर्बाध उत्तम-सुख का उपभोग करते हैं ॥१९४॥</div>
<div class=paragraph> इस प्रकार जिनेन्द्र भगवान के मुखारबिन्द से निकले हुए धर्म को सुनकर मनुष्य, तिर्यंच तथा देव तीनों गति के जीव परम-हर्ष को प्राप्त हुए ॥१९५॥</div>
<div class=paragraph> धर्मोपदेश सुनकर कितने ही लोगों ने अणुव्रत धारण किये और संसार से भयभीत चित्त होकर कितने ही लोगों ने दिगम्बर-दीक्षा धारण की ॥१९६॥</div>
<div class=paragraph> कितने ही लोगों ने केवल सम्यग्दर्शन ही धारण किया और कितने ही लोगों ने अपनी शक्ति के अनुसार पाप-कार्यों का त्याग किया ॥१९७॥</div>
<div class=paragraph> इस तरह धर्म-श्रवण कर सबने श्री वर्धमान जिनेन्द्र की स्तुति कर उन्हें विधिपूर्वक नमस्कार किया और तदनन्तर धर्म में चित्त लगाते हुए सब यथायोग्य अपने-अपने स्थान पर चले गये ॥१९८॥</div>
<div class=paragraph> धर्म श्रवण करने से जिसकी आत्मा हर्षित हो रही थी ऐसे महाराज श्रेणिक ने भी राजलक्ष्मी से सुशोभित होते हुए अपने नगर में प्रवेश किया ॥१९९॥</div>
<div class=paragraph></div>
<div class=paragraph>तदनन्तर सूर्य ने पश्चिम समुद्र में अवगाहन करने की इच्छा को सो ऐसा जान पड़ता था मानो भगवान के उत्कृष्ट तेज पुंज को देखकर वह इतना अधिक लज्जित हो गया था कि समुद्र में डूबकर आत्मघात ही करना चाहता था ॥२००॥</div>
<div class=paragraph> सन्ध्या के समय सूर्य अस्ताचल के समीप पहुंचकर अत्यन्त लालिमा को धारण करने लगा था जिससे ऐसा जान पड़ता था मानो पद्यराग मणियों की किरणों से आच्छादित होकर ही लालिमा धारण करने लगा था ॥२०१॥</div>
<div class=paragraph> निरन्तर सूर्य का अनुगमन करने वाली किरणें भी मन्द पड़ गयीं सो ठीक ही है क्योंकि स्वामी के विपत्तिग्रस्त रहते हुए किसके तेज की वृद्धि हो सकती है? अर्थात् किसी के नहीं ॥२०२॥</div>
<div class=paragraph> तदनन्तर चक्रियों ने अश्रु भरे नेत्रों से सूर्य की ओर देखा इसलिए उन पर दया करने के कारण ही मानो वह धीरे-धीरे अदृश्य हुआ था ॥२०३॥</div>
<div class=paragraph> धर्म-श्रवण करने से प्राणियों ने जो राग छोड़ा था सन्ध्या के छल से मानो उसी ने दिशाओं के मण्डल को आच्छादित कर लिया था ॥२०४॥</div>
<div class=paragraph> जिस प्रकार मित्र बिना प्रार्थना किये ही लोगों के उपकार करने में प्रवृत्त होता है उसी प्रकार सूर्य भी बिना प्रार्थना किये ही हम लोगों के उपकार करने में प्रवृत्त रहता है इसलिए सूर्य का अस्त हो रहा है मानो मित्र ही अस्त हो रहा है ॥२०५॥</div>
<div class=paragraph> उस समय कमल संकुचित हो रहे थे जिससे ऐसे जान पड़ते थे मानो अस्तंगामी सूर्य के प्रलयोन्मुख राग <span class=comment>( लालिमा )</span> को ग्रास बना-बनाकर ग्रहण ही कर रहे थे ॥२०६॥</div>
<div class=paragraph> जिसने विस्तार और ऊँचाई को एक रूप में परिणत कर दिया था, तथा जिसका निरूपण नहीं किया जा सकता था ऐसा अन्धकार प्रकटता को प्राप्त हुआ । जिस प्रकार दुर्जन की चेष्टा उच्च और नीच को एक समान करती है तथा विषमता के कारण उसका निरूपण करना कठिन होता है उसी प्रकार वह अन्धकार भी ऊंचे-नीचे प्रदेशों को एक समान कर रहा था और विषमता के कारण उसका निरूपण करना भी कठिन था ॥२०७॥</div>
<div class=paragraph> जिस प्रकार पूनम का पटल बुझती हुई अग्नि को आच्छादित कर लेता है उसी प्रकार बढ़ते हुए समस्त अन्धकार ने सन्ध्या सम्बन्धी अरुण प्रकाश को आच्छादित कर लिया था ॥२०८॥</div>
<div class=paragraph> चम्पा की कलियों के आकार को धारण करनेवाला दीपकों का समूह वायु के मन्द-मन्द झोंके से हिलता हुआ ऐसा जान पड़ता था मानो रात्रि रूपी स्त्री के कर्ण-फूलों का समूह ही हो ॥२०९॥</div>
<div class=paragraph> जो कमलों का रस पीकर तृप्त हो रहे थे तथा मृणाल के द्वारा खुजली कर अपने पंख फड़फड़ा रहे थे ऐसे राजहंस पक्षी निद्रा का सेवन करने लगे ॥२१०॥</div>
<div class=paragraph> जो स्त्रियों की चोटियों में गुथी मालती की मालाओं को हरण कर रही थी ऐसी सन्ध्या समय की वायु रात्रि रूपी स्त्री के श्वासोच्छवास के समान धीरे-धीरे बहने लगी ॥२११॥</div>
<div class=paragraph> ऊँची उठी हुई केशर की कणिकाओं के समूह से जिनकी संकीर्णता बढ़ रही थी ऐसी कमल की कोटरों में भ्रमरों के समूह सोने लगे ॥२१२॥</div>
<div class=paragraph> जिस प्रकार जिनेन्द्र भगवान के अत्यन्त निर्मल उपदेशों के समूह से तीनों लोक रमणीय हो जाते हैं उसी प्रकार अत्यन्त उज्जवल ताराओं के समूह से आकाश रमणीय हो गया था ॥२१३॥</div>
<div class=paragraph> जिस प्रकार जिनेन्द्र भगवान के द्वारा कहे हुए नय से एकान्तवादियों के वचन खण्ड-खण्ड हो जाते हैं उसी प्रकार चन्द्रमा की निर्मल किरणों के प्रादुर्भाव से अन्धकार खण्ड-खण्ड हो गया था ॥२१४॥</div>
<div class=paragraph> तदनन्तर लोगों के नेत्रों ने जिसका अभिनन्दन किया था और जो अन्धकार के स्तर क्रोध धारण करने के कारण ही मानो कुछ-कुछ काँपते हुए लाल शरीर को धारण कर रहा था ऐसे चन्द्रमा का उदय हुआ ॥२१५॥</div>
<div class=paragraph> जब चन्द्रमा की उज्जवल चांदनी सब ओर फैल गयी तब यह संसार ऐसा जान पड़ने लगा मानो अन्धकार से खिन्न होकर क्षीर-समुद्र की गोद में ही बैठने की तैयारी कर रहा हो ॥२१६॥</div>
<div class=paragraph> सहसा कुमुद फूल उठे सो वे ऐसे जान पड़ते थे मानो चन्द्रमा की किरणों का स्पर्श पाकर ही बहुत भारी आमोद-हर्ष <span class=comment>(पक्ष में गन्ध)</span> को धारण कर रहे थे ॥२१७॥</div>
<div class=paragraph> इस प्रकार स्त्री-पुरुषों को प्रीति से जिसमें अनेक समद-उत्सवों की वृद्धि हो रही थी और जो जन-समुदाय को सुख देनेवाला था ऐसा प्रदोष काल जब स्पष्ट रूप से प्रकट हो चुका था, राजकार्य निपटा कर जिनेन्द्र भगवान की कथा करता हुआ श्रेणिक राजा उस शय्या पर से सो गया जो कि तरंगों के कारण क्षत-विक्षत हुए गंगा के पुलिन के समान जान पड़ती थी । जड़े हुए रत्नों की कान्ति से जिसने महल के समस्त मध्यभाग को आलिंगित कर दिया था, जिसके फूलों की उत्तम सुगन्धि झरोखों से बाहर निकल रही थी, पास में बैठी वेश्याओं के मघुरगान से जो मनोहर थी, जिसके पास ही स्फटिकमणि निर्मित आवरण से आच्छादित दीपक जल रहा था, अंगरक्षक लोग प्रमाद छोड़कर जिसकी रक्षा कर रहे थे, जो फूलों के समूह से सुशोभित पृथिवी तल पर बिछी हुई थी, जिस पर कोमल तकिया रखा हुआ था, जिनेन्द्र भगवान के चरण-कमलों से पवित्र दिशा की ओर जिसका सिरहाना था, तथा जिसके प्रत्येक पाये पर सूक्ष्म किन्तु विस्मृत पट्ट बिछे हुए थे ॥२१८-२२४॥</div>
<div class=paragraph> राजा श्रेणिक स्वप्न में भी बार-बार जिनेन्द्र भगवान के दर्शन करता था, बारबार उन्हीं से संशय की बात पूछा था और उन्हीं के द्वारा कथित तत्त्व का पाठ करता था ॥२२५॥</div>
<div class=paragraph></div>
<div class=paragraph>तदनन्तर-मदोन्मत्त गजराज की निद्रा को दूर करने वाले, महल की कक्षाओं रूपी गुफाओं में गूंजने वाले एवं बड़े-बड़े मेघों की गम्भीर गर्जना को हरने वाले प्रातःकालीन तुरही के शब्द सुनकर राजा श्रेणिक जागृत हुआ ॥२२६-२२७॥</div>
<div class=paragraph> जागते ही उसने भगवान् महावीर के द्वारा भाषित, चक्रवर्ती आदि वीर पुरुषों के धर्म-वर्धक चरित का एकाग्रचित्त से चिन्तवन किया ॥ २२८ ॥ अथानन्तर उसका चित्त बलभद्र पद के धारक रामचन्द्रजी के चरित की ओर गया और उसे राक्षसों तथा वानरों के विषय में सन्देह-सा होने लगा ॥ २२९ ॥ वह विचारने लगा कि अहो! जो जिनधर्म के प्रभाव से उत्तम मनुष्य थे, उच्चकुल में उत्पन्न थे, विद्वान् थे और विद्याओं के द्वारा जिनके मन प्रकाशमान थे ऐसे रावण आदिक लौकिक ग्रन्थों में चर्बी, रुधिर तथा मांस आदि का पान एवं भक्षण करने वाले राक्षस सुने जाते हैं ॥ २३०-२३१ ॥ रावण का भाई कुम्भकर्ण महाबलवान था और घोर निद्रा से युक्त होकर छह-माह तक निरन्तर सोता रहता था ॥ २३२॥</div>
<div class=paragraph> यदि मदोन्मत्त हाथियों के द्वारा भी उसका मर्दन किया जाये, तपे हुए तेल के कड़ाही से उसके कान भरे जावें और भेरी तथा शंखों का बहुत भारी शब्द किया जाये तो भी समय पूर्ण न होने पर वह जागृत नहीं होता था ॥२३३-२३४॥</div>
<div class=paragraph> बहुत बड़े पेटू को धारण करनेवाला वह कुम्भकर्ण जब जागता था तब भूख और प्यास से इतना व्याकुल हो उठता था कि सामने हाथी आदि जो भी दिखते थे उन्हें खा जाता था । इस प्रकार वह बहुत ही दुर्धर था ॥२३५॥</div>
<div class=paragraph> तिर्यंच, मनुष्य और देवों के द्वारा वह तृप्ति कर पुन: सो जाता था उस समय उसके पास अन्य कोई भी पुरुष नहीं ठहर सकता था ॥२३६॥</div>
<div class=paragraph> अहो! कितने आश्चर्य को बात है कि पाप-वर्धक खोटे-ग्रन्थों की रचना करने वाले मूर्ख कुकवियो ने उस विद्याधर कुमार का कैसा बीभत्स चरित चित्रण किया है ॥२३७॥</div>
<div class=paragraph> जिसमें यह सब चरित्र-चित्रण किया गया है वह ग्रन्थ रामायण के नाम से प्रसिद्ध है और जिसके विषय में यह प्रसिद्धि है कि वह सुननेवाले मनुष्यों के समस्त पाप तत्क्षण में नष्ट कर देता है ॥२३८॥</div>
<div class=paragraph> सो जिसका चित्त ताप का त्याग करने के लिए उत्सुक है उसके लिए यह रामायण मानो अग्नि का समागम है और जो शीत दूर करने की इच्छा करता है उसके लिए मानो हिम मिश्रित शीतल वायु का समागम है ॥२३९॥</div>
<div class=paragraph> घी की इच्छा रखनेवाले मनुष्य का जिस प्रकार पानी का बिलोवना व्यर्थ है और तेल प्राप्त करने की इच्छा रखनेवाले मनुष्य का बालू का पेलना निसार है उसी प्रकार पाप त्याग की इच्छा करनेवाले मनुष्य का रामायण का आश्रय लेना व्यर्थ है ॥२४०॥</div>
<div class=paragraph> जो महापुरुषों के चारित्र में प्रकट करते हैं ऐसे अधर्म शास्त्रों में भी पापी पुरुषों ने धर्मशाख की कल्पना कर रखी है ॥२४१॥</div>
<div class=paragraph> रामायण में यह भी लिखा है कि रावण ने कान तक खींचकर छोड़े हुए बाणों से देवों के अधिपति इन्द्र को भी पराजित कर दिया था ॥२४२॥</div>
<div class=paragraph> अहो! कहाँ तो देवों का स्वामी इन्द्र और कहाँ वह तुच्छ मनुष्य जो कि इन्द्र की चिन्ता मात्र से भस्म की राशि हो सकता है? ॥२४३॥</div>
<div class=paragraph> जिसके ऐरावत हाथी था और वज्र जैसा महान् शस्त्र था तथा जो सुमेरु पर्वत और समुद्रों से सुशोभित पृथिवी को अनायास ही उठा सकता था ॥२४४॥</div>
<div class=paragraph> ऐसा इन्द्र अल्प-शक्ति के धारक विद्याधर के द्वारा, जो कि एक साधारण मनुष्य ही था, कैसे पराजित हो सकता था ? ॥२४५॥</div>
<div class=paragraph> उसमें यह भी लिखा है कि राक्षसों के राजा रावण ने इन्द्र की अपने बन्दी-गृह में पकड़कर रखा था और उसने बन्धन से बद्ध होकर लंका के बन्दी-गृह में चिरकाल तक निवास किया था ॥२४६॥</div>
<div class=paragraph> सो ऐसा कहना मृगों के द्वारा सिंह का वध होना, तिलों के द्वारा शिलाओं का पिसा जाना, पनिया साँप के द्वारा नाग का मारा जाना और कुत्ता के द्वारा गजराज का दमन होने के समान है ॥२४७॥</div>
<div class=paragraph> व्रत के धारक रामचन्द्रजी ने सुवर्ण मृग को मारा था, और स्त्री के पीछे सुग्रीव के बड़े भाई बाली को, जो कि उसके पिता के समान था, मारा था ॥२४८॥</div>
<div class=paragraph> यह सब कथानक युक्तियों से रहित होने के कारण श्रद्धान करने के योग्य नहीं है । यह सब कथा मैं कल भगवान् गौतम गणधर से पूछूँगा ॥२४१॥</div>
<div class=paragraph> इस प्रकार बुद्धिमान् महाराज श्रेणिक चिन्ता कर रहे थे कि तुरही का शब्द बन्द होते ही वन्दीजनों ने जोर से जयघोष किया ॥२५०॥</div>
<div class=paragraph> उसी समय महाराज श्रेणिक के समीपवर्ती चिरजीवी कुल-पुत्र ने जागकर स्वभाववश निम्न श्लोक पढ़ा कि जिस पदार्थ को स्वयं जानते है उस पदार्थ को भी गुरुजनों से नित्य ही पूछना चाहिए क्योंकि उनके द्वारा निस्वयं को प्राप्त कराया हुआ पदार्थ परम-सुख प्रदान करता ॥२५१-२५२॥</div>
<div class=paragraph> इस सुन्दर निमित्त से जो आनन्द को प्राप्त थे तथा अपनी स्त्रियों ने जिनका मंगलाचार किया था ऐसे महाराज श्रेणिक शैय्या से उठे ॥२५३॥</div>
<div class=paragraph></div>
<div class=paragraph>तदनन्तर -- पुष्परूपी पट के भीतर सोकर बाहर निकले हुए भ्रमरों की मधुर गुंजार से जिसका एक भाग बहुत ही रमणीय था, जिसके भीतर जलते हुए निष्प्रभ दीपक प्रातःकाल की शीत-वायु के झोंके से हिल रहे थे और जो बहुत ही शोभा-सम्पन्न था ऐसे निकास गृह से राजा श्रेणिक बाहर निकले ॥२५४॥</div>
<div class=paragraph> बाहर निकलते ही उन्होंने लक्ष्मी के समान कान्ति वाली तथा करकुड्मलों के द्वारा कमलों की शोभा को प्रकट करने वाली वीरांगनाओं के नुकीले दाँतों से दष्ट श्रेष्ठ बिम्ब से निर्गत जयनाद को सुना ॥२५५॥</div>
<div class=paragraph> इस प्रकार अत्यन्त शुभ-ध्यान के प्रभाव से निश्चलता को प्राप्त हुए शुभ-भाव से जिन्हें तत्काल के उपयोगी समस्त शुभ-भावों की प्राप्ति हुई थी ऐसे महाराज श्रेणिक, सफेद कमल के समान कान्ति वाले निवास गृह से बाहर निकलकर शरद् ऋतु के मेघों के समूह से बाहर निकले हुए सूर्य के समान सुशोभित हो रहे थे ॥२५६॥</div>
<div class=paragraph></div>
<div class=paragraph>इस प्रकार आर्ष नाम से प्रसिद्ध रविषेणाचार्य विरचित पद्म चरित में महाराज श्रेणिक की चिन्ता को प्रकट करने वाला दूसरा पर्व पूर्ण हुआ ॥२॥</div><hr class=type_7>
<a href='#home' class=index>&#x1f3e0;</a>
<br><div class=title id=gatha-003><span class=incFontSz>+ </span><a href=#index>﻿तृतीय पर्व</a><span class=decFontSz> -</span></div><div class=gatha>﻿तृतीय पर्व</div>
<div class=paragraph>﻿अथानन्तर दूसरे दिन शरीर संबंधी समस्त क्रियाओं को पूर्ण कर सर्व आभरणों से सुशोभित महाराज श्रेणिक सभामण्डप में आकर उत्तम सिंहासन पर विराजमान हुए ॥१॥</div>
<div class=paragraph> उसी समय द्वारपालों ने जिन्हें प्रवेश कराया था ऐसे आये हुए सामन्तों ने उन्हें नमस्कार किया । नमस्कार करते समय उन सामन्तों के श्रेष्ठ वस्त्र, बाजूबन्दों के अग्रभाग के संघर्षण से फट रहे थे जिन पर भ्रमर गुंजार कर रहे थे ऐसी मुकुट में लगी हुई श्रेष्ठ मालाएँ नीचे पड़ रही थीं, वलय की किरणों के समूह से आच्छादित पाणितल से वे पृथ्वीतल का स्पर्श कर रहे थे, हिलती हुई माला के मध्य मणि सम्बन्धी प्रभा के समूह से व्याप्त थे, और महाराज के उत्तमोत्तम गुणों के समूह से उनके मन महाराज की ओर आसक्त हो रहे थे ॥२-४॥</div>
<div class=paragraph> तदनन्तर श्रेष्ठ वाहनों पर आरूढ़ हुए उन्हीं सब सामन्तों से अनुगत महाराज श्रेणिक, पीठ पर पड़ा झूल से सुशोभित उत्तम हथिनी पर सवार होकर श्री वर्धमान जिनेन्द्र के समवसरण की ओर चले ॥५॥</div>
<div class=paragraph> जिन्होंने अपने हाथ में तलवार ले रखी थी, कमर में छुरी बाँध रखी थी, जो बायें हाथ में सुवर्ण निर्मित कड़ा पहने हुए थे, बार-बार आकाश में दूर तक छलांग भर रहे थे और इसीलिए जो वायु के पीछे चलने वाले वात प्रेमी मृगों के झुण्ड के समान जान पड़ते थे तथा जो 'चलो-चलो, मार्ग छोड़ो, हटो आगे क्यों खड़े हो गये' इस प्रकार के शब्दों का उच्चारण कर रहे थे ऐसे मृगों का समूह उनके आगे कोलाहल करता जाता था ॥६-८॥</div>
<div class=paragraph> आगे-आगे वन्दीजन सुभाषित पढ़ रहे थे सो महाराज उन्हें चित्त स्थिर कर श्रवण करते जाते थे । इस प्रकार नगर से निकलकर राजा श्रेणिक उस स्थान पर पहुँचे जहाँ गौतम गणधर विराजमान थे । गौतम स्वामी अनेक मुनियों से घिरे हुए थे, समस्त शास्त्ररूपी जल में स्नान करने से उनकी चेतना निर्मल हो गयी थी, शुद्ध ध्यान से सहित थे, तत्वों के व्याख्यान में तत्पर थे, सुखकर स्पर्श से सहित एवं लब्धियों के कारण प्राप्त हुए मयूराकार आसन पर विराजमान थे, कान्ति से चन्द्रमा के समान थे, दीप्ति से सूर्य के सदृश थे, उनके हाथ और पैर अशोक के पल्लवों के समान लाल-लाल थे, उनके नेत्र कमलों के समान थे, अपने शान्त शरीर से संसार को शान्त कर रहे थे, और मुनियों के अधिपति थे ॥९-१३॥</div>
<div class=paragraph> राजा श्रेणिक दूर से ही हस्तिनी से नीचे उतरकर पैदल चलने लगे, उनके नेत्र हर्ष से फूल गये, और उनका शरीर विनय से झुक गया । वहाँ जाकर उन्होंने तीन प्रदक्षिणाएं दीं, हाथ जोड़कर प्रणाम किया और फिर गणधर स्वामी का आशीर्वाद प्राप्त कर वे पृथ्वी पर ही बैठ गये ॥१४-१५॥</div>
<div class=paragraph>तदनन्तर-दाँतों की प्रभा से पृथ्वी-तल को सफेद करते हुए राजा श्रेणिक ने कुशल-प्रश्न पूछने के बाद गणधर महाराज से यह पूछा ॥१६॥</div>
<div class=paragraph> उन्होंने कहा कि, हे भगवन्! मैं रामचन्द्रजी का वास्तविक चरित्र सुनना चाहता हूँ क्योंकि कुधर्म के अनुगामी लोगों ने उनके विषय में अन्य प्रकार की ही प्रसिद्धि उत्पन्न कर दी है ॥१७॥</div>
<div class=paragraph> लंका का स्वामी रावण, राक्षस वंशी विद्याधर मनुष्य होकर भी तिर्यंचगति के क्षुद्र वानरों के द्वारा किस प्रकार पराजित हुआ ॥१८॥</div>
<div class=paragraph> वह, अत्यन्त दुर्गन्धित मनुष्य शरीर का भक्षण कैसे करता होगा? रामचन्द्रजी ने कपट से बालि को कैसे मारा होगा? देवों के नगर में जाकर तथा उसके उत्तम उपवन को नष्ट कर रावण इन्द्र को बन्दीगृह में किस प्रकार लाया होगा? उसका छोटा भाई कुम्भकर्ण तो समस्त शास्त्रों के अर्थ जानने में कुशल था तथा निरोग शरीर का धारक था फिर छह माह तक किस प्रकार सोता रहता होगा? जो देवों के द्वारा भी अशक्य था ऐसा बहुत ऊँचा पुल भारी-भारी पर्वतों के द्वारा वानरों ने कैसे बनाया होगा? ॥१९-२२॥</div>
<div class=paragraph> हे भगवन्! मेरे लिए यह सब कहने के अर्थ प्रसन्न होइए और संशय रूपी भारी कीचड़ से अनेक भव्य जीवों का उद्धार कीजिए ॥२३॥</div>
<div class=paragraph>इस प्रकार राजा श्रेणिक के पूछने पर गौतम गणधर, अपने दाँतों की किरणों से समस्त मलिन संसार को धोकर फूलों से सजाते हुए और मेघ-गर्जना के समान गम्भीर वाणी के द्वारा लता-गृहों के मध्य में स्थित मयूरों को नृत्य कराते हुए कहने लगे ॥२४-२५॥</div>
<div class=paragraph> कि हे आयुष्मन् ! हे देवों के प्रिय ! भूपाल ! तू यत्‍नपूर्वक मेरे वचन सुन । मेरे वचन जिनेन्द्र भगवान के द्वारा उपदिष्ट हैं, तथा पदार्थ का सत्यस्वरूप प्रकट करने में तत्पर हैं ॥२६॥</div>
<div class=paragraph> रावण राक्षस नहीं था और न मनुष्यों को ही खाता था । मिथ्यावादी लोग जो कहते हैं सो सब मिथ्या ही कहते हैं ॥२७॥</div>
<div class=paragraph> जिस प्रकार नींव के बिना भवन नहीं बनाया जा सकता है उसी प्रकार कथा के प्रस्ताव के बिना कोई वचन नहीं कहे जा सकते हैं क्योंकि इस तरह के वचन निर्मूल होते हैं और निर्मूल होने के कारण उनमें प्रामाणिकता नहीं आती है ॥२८॥</div>
<div class=paragraph> इसलिए सबसे पहले तुम क्षेत्र और काल का वर्णन सुनो । तदनन्तर पापों को नष्ट करनेवाला महापुरुषों का चरित्र सुनो ॥२९॥</div>
<div class=paragraph>अनन्त अलोकाकाश के मध्य में तीन वातवलयों से वेष्टित तीन लोक स्थित है । अनन्त अलोकाकाश के बीच में यह उन्नताकार लोक ऐसा जान पड़ता है मानो किसी उदूखल के बीच बड़ा भारी ताल का वृक्ष खड़ा किया गया हो ॥३०॥</div>
<div class=paragraph> इस लोक का मध्यभाग जो कि तिर्यग्लोक के नाम से प्रसिद्ध है, चूड़ी के आकार वाले असंख्यात द्वीप और समुद्रों से वेष्टित है ॥३१॥</div>
<div class=paragraph> कुम्भकार के चक्र के समान यह जम्बूद्वीप है । यह जम्बूद्वीप सब द्वीपों में उत्तम है, लवणसमुद्र के मध्य में स्थित है और सब ओर से एक लाख योजन विस्तार वाला है ॥३२॥</div>
<div class=paragraph> इस जम्बूद्वीप के मध्य में सुमेरु पर्वत है । यह पर्वत कभी नष्ट नहीं होता, इसका मूल भाग वज्र अर्थात् हीरों का बना है और ऊपर का भाग सुवर्ण तथा मणियों एवं रत्नों से निर्मित है ॥३३॥</div>
<div class=paragraph> इसकी ऊँची चोटी सन्ध्या के कारण लाल-लाल दिखने वाले मेघों के समूह के समान जान पड़ती है । सौधर्म स्वर्ग की भूमि और इस पर्वत के शिखर में केवल बाल के अग्रभाग बराबर ही अन्तर रह जाता है ॥३४॥</div>
<div class=paragraph> यह निन्यानवे हजार योजन ऊपर उठा है और एक हजार योजन नीचे पृथिवी में प्रविष्ट है । पृथिवी के भीतर यह पर्वत वज्रमय है ॥३५॥</div>
<div class=paragraph> यह पर्वत पृथिवी पर दस हजार योजन और शिखर पर एक हजार योजन चौड़ा है और ऐसा जान पड़ता है मानो मध्यम लोक के आकाश को नापने के लिए एक दण्ड ही खड़ा किया गया है ॥३६॥</div>
<div class=paragraph> यह जम्बूद्वीप भरत, हैमवत, हरि, विदेह, रम्यक, हैरण्यवत और ऐरावत-इन सात क्षेत्रों से सहित है । तथा इसी के विदेह क्षेत्र में देवकुरु और उत्तरकुरु नाम से प्रसिद्ध दो कुरु प्रदेश भी हैं । इन सात क्षेत्रों का विभाग करने वाले छह कुलाचल भी इसी जम्बूद्वीप में सुशोभित हैं ॥३७॥</div>
<div class=paragraph> जम्बू और शाल्मली ये दो महावृक्ष हैं । जम्बूद्वीप में चौंतीस विजयार्ध पर्वत हैं और प्रत्येक विजयार्ध पर्वत पर एक सौ दस एक सौ दस विद्याधरों की नगरियाँ हैं ॥३८॥</div>
<div class=paragraph>जम्बूद्वीप में बत्तीस विदेह, एक भरत और एक ऐरावत ऐसे चौंतीस क्षेत्र हैं और एक-एक क्षेत्र में एक-एक राजधानी है इस तरह चौंतीस राजधानियाँ हैं, चौदह महानदियाँ हैं, जम्बू वृक्ष के ऊपर अकृत्रिम जिनालय है ॥३१॥</div>
<div class=paragraph> हैमवत, हरिवर्ष, रम्यक, हैरण्यवत, देवकुरु और उत्तरकुरु इस प्रकार छह भोगभूमियां हैं । मेरु, गजदन्त, कुलाचल, वक्षारगिरि, विजयार्ध, जम्बू वृक्ष और शाल्मली वृक्ष -- इन सात स्थानों पर अकृत्रिम तथा सर्वत्र कृत्रिम इस प्रकार आठ जिनमन्दिर हैं । बत्तीस विदेह क्षेत्र के तथा भरत और ऐरावत के एक-एक इस प्रकार कुल चौंतीस विजयार्ध पर्वत हैं । उनमें प्रत्येक में दो-दो गुफाएँ हैं इस तरह अड़सठ गुफाएँ हैं । और इतने ही भवनों की संख्या है ॥४०॥</div>
<div class=paragraph> बत्तीस विदेह क्षेत्र तथा एक भरत और एक ऐरावत इन चौंतीस स्थानों में एक साथ तीर्थंकर भगवान् हो सकते हैं इसलिए समवसरण में भगवान के चौंतीस सिंहासन हैं । विदेह के सिवाय भरत और ऐरावत क्षेत्र में रजतमय दो विजयार्ध पर्वत कहे गये हैं ॥४१॥</div>
<div class=paragraph> वक्षारगिरियों से युक्त समस्त पर्वतों पर जिनेन्द्र भगवान के मन्दिर हैं जो कि रत्नों की राशि से सुशोभित हो रहे हैं ॥४२॥</div>
<div class=paragraph> जम्बूद्वीप के भरत क्षेत्र की दक्षिण दिशा में जिन-प्रतिमाओं से सुशोभित एक बड़ा भारी राक्षस नाम का द्वीप है ॥४३॥</div>
<div class=paragraph> महा विदेह क्षेत्र की पश्चिम दिशा में जिनबिम्बों से देदीप्यमान किन्नर द्वीप नाम का विशाल शुभद्वीप है ॥४४॥</div>
<div class=paragraph> ऐरावत क्षेत्र की उत्तरदिशा में गन्धर्व नाम का द्वीप है जो कि उत्तमोत्तम चैत्यालय विभूषित है ॥४५॥</div>
<div class=paragraph> मेरु पर्वत से पूर्व की ओर जो विदेह क्षेत्र है उसकी दिशा में धरण द्वीप सुशोभित हो रहा है । यह धरण द्वीप भी जिन-मन्दिरों से व्याप्त है ॥४६॥</div>
<div class=paragraph> भरत और ऐरावत ये दोनों क्षेत्र वृद्धि और हानि से सहित हैं । अन्य क्षेत्रों की भूमियां व्यवस्थित हैं अर्थात् उनमें काल-चक्र का परिवर्तन नहीं होता ॥४७॥</div>
<div class=paragraph> जम्बू वृक्ष के ऊपर जो भवन है उसमें अनावृत नाम का देव रहता है । यह देव किल्विष जाति के अनेक शत देवों से आवृत रहता है ॥४८॥</div>
<div class=paragraph> इस भरत क्षेत्र में जब पहले सुषमा नाम का पहला काल था तब वह उत्तरकुरु के समान कल्पवृक्षों से व्याप्त था अर्थात् यहां उत्तम भोगभूमि की रचना थी ॥४९॥ उस समय यहां के लोग मध्याह्न के सूर्य के समान देदीप्यमान, दो कोश ऊँचे और सर्व लक्षणों से पूर्ण-सुशोभित होते थे ॥५०॥</div>
<div class=paragraph> यहाँ स्‍त्री-पुरुष का जोड़ा साथ-साथ उत्‍पन्न होता था तीन पल्य की उनकी आयु होती थी और प्रेम बन्धनबद्ध रहते हुए साथ-ही-साथ उनकी मृत्यु होती थी ॥५१॥</div>
<div class=paragraph> यहाँ की भूमि सुवर्ण तथा नाना प्रकार के रत्नों से खचित थी और काल के प्रभाव से सबके लिए मनोवांछित फल प्रदान करने वाली थी ॥५२॥</div>
<div class=paragraph> सुगन्धित, निर्मल तथा कोमल स्पर्श वाली, चतुरंगुल प्रमाण घास से वहाँ की भूमि सदा सुशोभित रहती थी ॥ ५३ ॥ वृक्ष सब ऋतुओं के फल और फूलों से सुशोभित रहते थे तथा गाय, भैंस, भेड़ आदि जानवर स्वतन्त्रता पूर्वक सुख से निवास करते थे ॥५४॥</div>
<div class=paragraph> वहाँ के सिंह आदि जन्तु कल्पवृक्षों से उत्पन्न हुए मनवांछित अन्न को खाते हुए सदा सौम्य-शान्त रहते थे । कभी किसी जीव की हिंसा नहीं करते थे ॥५५॥</div>
<div class=paragraph> वहाँ की वापिकाएं पद्म आदि कमलों से आच्छादित, सुवर्ण और मणियों से सुशोभित तथा मधु, क्षीर एवं घृत आदि से भरी हुई अत्यधिक शोभायमान रहती थीं ॥५६॥</div>
<div class=paragraph> वहाँ के पर्वत अत्यन्त ऊंचे थे, पाँच प्रकार के वर्णों से उज्जवल थे, नाना प्रकार के रत्नों की कान्ति से व्याप्त थे तथा सर्व-प्राणियों को सुख उपजाने वाले थे ॥५७॥</div>
<div class=paragraph> वहाँ की नदियां मगरमच्छादि जन्तुओं से रहित थीं, सुन्दर थीं, उनका जल दूध, घी और मधु के समान था, उनका आस्वाद अत्यन्त सुरस था और उनके किनारे रत्नों से देदीप्यमान थे ॥५८॥</div>
<div class=paragraph> वहाँ न तो अधिक शीत पड़ती थी, न अधिक गर्मी होती थी, न तीव्र वायु चलती थी । वह सब प्रकार के भयों से रहित था और वहाँ निरन्तर नये-नये उत्सव होते रहते थे ॥५९॥ वहाँ ज्योतिरंग जाति के वृक्षों की कान्ति के समूह से सूर्य और चन्द्रमा के मण्डल छिपे रहते थे / दिखाई नहीं पड़ते थे तथा सर्व इन्द्रियों को सुखास्वाद के देने वाले कल्पवृक्ष सुशोभित रहते थे ॥६०॥</div>
<div class=paragraph> वहाँ बड़े-बड़े बाग-बगीचे और विस्तृत भूभाग से सहित महल, शयन, आसन, मद्य, इष्ट और मधुर पेय, भोजन, वस्त्र, अनुलेपन, तुरही के मनोहर शब्द और दूर तक फैलने वाली सुन्दर गन्ध तथा इनके सिवाय और भी अनेक प्रकार की सामग्री कल्पवृक्षों से प्राप्त होती थी ॥६१॥</div>
<div class=paragraph> इसप्रकार वहाँ के दम्पती, दस प्रकार के सुन्दर कल्पवृक्षों के नीचे देवदम्पती के समान रात-दिन क्रीड़ा करते रहते थे ॥६२-६३॥</div>
<div class=paragraph> इस तरह गणधर भगवान के कह चुकने पर राजा श्रेणिक ने उनसे भोगभूमि में उपजने का कारण पूछा ॥६४॥</div>
<div class=paragraph> उत्तर में गणधर भगवान् कहने लगे कि जो सरलचित्त के धारी मनुष्य मुनियों के लिए आहार आदि दान देते हैं वे ही इन भोग-भूमियों में उत्तम मनुष्य होते हैं ॥६५॥</div>
<div class=paragraph> तथा जो भोगों की तृष्णा से कुपात्र के लिए दान देते हैं वे भी हस्ती आदि की पर्याय प्राप्त कर दान का फल भोगते हैं ॥६६॥</div>
<div class=paragraph> जिस प्रकार हल की नोक से दूर तक जूते और अत्यन्त कोमल क्षेत्र में बोया हुआ बीज अनन्तगुणा धान्य प्रदान करता है अथवा जिस प्रकार ईखों में दिया हुआ पानी मधुरता को प्राप्त होता हैं और गायों के द्वारा पिया हुआ पानी दूध रूप में परिणत हो जाता है उसी प्रकार तप के भण्डार और व्रतों से अलंकृत शरीर के धारक सर्व-परिग्रह रहित मुनि के लिए दिया हुआ दान महाफल को देनेवाला होता है ॥६८-६९॥ जिस प्रकार ऊषर क्षेत्र में बोया हुआ बीज अल्प फल देता है अथवा नीम के वृक्षों में दिया हुआ पानी जिस प्रकार कडुआ हो जाता है और साँपों के द्वारा पीया हुआ पानी जिस प्रकार विष रूप में परिणत हो जाता है उसी प्रकार कुपात्रों में दिया हुआ दान कुफल को देनेवाला होता है ॥७०-७१॥</div>
<div class=paragraph> गौतमस्वामी कहते हैं कि हे राजन्! जो जैसा दान देता है उसे वैसा ही फल प्राप्त होता है । दर्पण के सामने जो-जो वस्तु रखी जाती है वही-वही दिखाई देती है ॥७२॥</div>
<div class=paragraph>जिस प्रकार शुक्ल और कृष्ण के भेद से दो पक्ष एक के बाद एक प्रकट होते हैं उसी प्रकार उत्सर्पिणी और अवसर्पिणी ये दो काल क्रम से प्रकट होते हैं ॥७३॥</div>
<div class=paragraph> अथानन्तर तृतीय काल का अन्त होने के कारण जब क्रम से कल्पवृक्षों का समूह नष्ट होने लगा तब चौदह कुलकर उत्‍पन्न हुए उस समय की व्यवस्था कहता हूँ, सो हे श्रेणिक! सुन ॥७४॥</div>
<div class=paragraph> सबसे पहले प्रतिश्रुति नाम के प्रथम कुलकर हुए । उनके वचन सुनकर प्रजा आनन्द को प्राप्त हुई ॥७५॥</div>
<div class=paragraph> वे अपने तीन जन्म पहले की बात जानते थे, शुभचेष्टाओं के चलाने में तत्पर रहते थे और सब प्रकार की व्यवस्थाओं का निर्देश करने वाले थे ॥७६॥</div>
<div class=paragraph> उनके बाद अनेक करोड़ हजार वर्ष बीतने पर सन्मति नाम के द्वितीय कुलकर उत्पन्न हुए ॥७७॥</div>
<div class=paragraph> उनके बाद क्षेमंकर, फिर क्षेमन्धर, तत्‍पश्चात् सीमंकर और उनके पीछे सि‍कन्‍दर नाम के कुलकर उत्‍पन्न हुए ॥७८॥</div>
<div class=paragraph> उनके बाद चक्षुष्मान् कुलकर हुए । उनके समय प्रजा सूर्य चन्द्रमा को देखकर भयभीत हो उनसे पूछने लगी कि हे स्वामिन्! आकाशरूपी समुद्र में ये दो पदार्थ क्या दिख रहे हैं? ॥७१॥</div>
<div class=paragraph> प्रजा का प्रश्न सुनकर चक्षुष्मान् को अपने पूर्वजन्म का स्मरण हो आया ।</div>
<div class=paragraph>उस समय उन्होंने विदेह-क्षेत्र में भी जिनेन्द्र-देव के मुख से जो कुछ श्रवण किया था वह सब स्मरण में आ गया । उन्होंने कहा कि तृतीय काल का क्षय होना निकट है इसलिए ज्योतिरंग जाति के कल्पवृक्षों की कान्ति मन्द पड़ गयी है और चन्द्रमा तथा सूर्य की कान्ति प्रकट हो रही है । ये चन्द्रमा और सूर्य नाम से प्रसिद्ध दो ज्योतिषी देव आकाश में प्रकट दिख रहे हैं ॥८०-८१॥</div>
<div class=paragraph> ज्योतिषी, भवनवासी, व्यन्तर और कल्पवासी के भेद से देव चार प्रकार के होते हैं । संसार के प्राणी अपने-अपने कर्मों की योग्यता के अनुसार इनमें जन्म ग्रहण करते हैं ॥८२॥</div>
<div class=paragraph> इनमें जो शीत किरणों वाला है वह चन्द्रमा है और जो उष्ण किरणों का धारक है वह सूर्य है । काल के स्वभाव से ये दोनों आकाशगामी देव दिखाई देने लगे हैं ॥८३॥</div>
<div class=paragraph> जब सूर्य अस्त हो जाता है तब चन्द्रमा की कान्ति बढ़ जाती है । सूर्य और चन्द्रमा के सिवाय आकाश में यह नक्षत्रों का समूह भी प्रकट हो रहा है ॥८४॥</div>
<div class=paragraph> यह सब काल का स्वभाव है, ऐसा जानकर आप लोग भय को छोड़ें । चक्षुष्मान् कुलकर ने जब प्रजा से यह कहा तब वह भय छोड़कर पहले के समान सुख से रहने लगी ॥८५॥</div>
<div class=paragraph> जब चक्षुष्मान् कुलकर स्वर्गगामी हो गये तो उनके बाद यशस्वी नामक कुलकर उत्पन्न हुए । उनके बाद विपुल, उनके पीछे अभिचन्द्र, उनके पश्चात् चन्द्राभ, उनके अनन्तर मरुदेव, उनके बाद प्रसेनजित् और उनके पीछे नाभि नामक कुलकर उत्पन्न हुए । इन कुलकरों में नाभिराज अन्तिम कुलकर थे ॥८६-८७॥</div>
<div class=paragraph> ये चौदह कुलकर प्रजा के पिता के समान कहे गये हैं, पुण्य कर्म के उदय से इनकी उत्पत्ति होती है और बुद्धि की अपेक्षा सब समान होते हैं ॥८८॥</div>
<div class=paragraph>अथानन्तर चौदहवें कुलकर नाभिराज के समय में सब कल्पवृक्ष नष्ट हो गये । केवल इन्हीं के क्षेत्र के मध्य में स्थित एक कल्पवृक्ष रह गया जो प्रासाद अर्थात् भवन के रूप में स्थित था और अत्यन्त ऊँचा था ॥८१॥</div>
<div class=paragraph> उनका वह प्रासाद मोतियों की मालाओं से व्याप्त था, सुवर्ण और रत्नों से उसकी दीवालें बनी थीं, वापी और बगीचा से सुशोभित था तथा पृथिवी पर एक अद्वितीय ही था ॥९०॥</div>
<div class=paragraph> नाभिराज के हृदय को हरने वाली मरुदेवी नाम की उत्तम रानी थी । जिस प्रकार चन्द्रमा की भार्या रोहिणी प्रचलत्तारका अर्थात् चंचल तारा रूप होती है उसी प्रकार मरुदेवी भी प्रचलत्तारका थी अर्थात् उसकी आंखों की पुतली चंचल थी ॥९१॥</div>
<div class=paragraph> जिस प्रकार समुद्र की स्त्री गंगा महा भूभृत्कुलोद्गता है अर्थात् हिमगिरि नामक उच्च पर्वत के कुल में उत्पन्न हुई है उसी प्रकार मरुदेवी भी महा भूभृत्कुलोद्गता अर्थात् उत्कृष्ट राजवंश में उत्पन्न हुई थी और राजहंस की स्त्री जिस प्रकार मानसानुगमक्षमा अर्थात् मानस सरोवर की ओर गमन करने में समर्थ रहती है उसी प्रकार मरुदेवी भी मानसानुगमक्षमा अर्थात् नाभिराज के मन के अनुकूल प्रवृत्ति करने में समर्थ थी ॥९२॥</div>
<div class=paragraph> जिस प्रकार अरुन्धती सदा अपने पति के पास रहती थी उसी प्रकार मरुदेवी भी निरन्तर पति के पास रहती थी । वह गमन करने में हंसी के समान थी और मधुर वचन बोलने में कोयल के अनुरूप थी ॥९३॥</div>
<div class=paragraph> वह पति के साथ प्रेम करने में चकवी के समान थी इत्यादि जो कहा जाता है वह सब मरुदेवी के प्रति हीनोपमा दोष को प्राप्त होता है ॥९४॥</div>
<div class=paragraph> जिस प्रकार तीनों लोकों के द्वारा वन्दनीय धर्म की भार्या श्रुतदेवता के नाम से प्रसिद्ध है उसी प्रकार नाभिराज की वह भार्या मरुदेवी नाम से प्रसिद्ध थी तथा समस्त लोकों के द्वारा पूजनीय थी ॥९५॥</div>
<div class=paragraph> उसमें रंच मात्र भी तस्मा अर्थात् क्रोध या अहंकार की गर्मी नहीं थी इसलिए ऐसी जान पड़ती थी मानो चन्द्रमा की कलाओं से ही उसका निर्माण हुआ हो । उसे प्रत्येक मनुष्य अपने हाथ में लेना चाहता था - स्वीकृत करना चाहता था इसलिए ऐसी जान पड़ती थी मानो दर्पण की शोभा को जीतना चाहती हो ॥९६॥</div>
<div class=paragraph> वह दूसरे के मनोगत भाव को समझने वाली थी इसलिए ऐसी जान पड़ती थी मानो आत्मा से ही उसके-स्वरूप की रचना हुई हो । उसके कार्य तीनों लोकों में व्याप्त थे इसलिए ऐसी जान पड़ती थी मानो मुक्त जीव के समान ही उसका स्वभाव था ॥९७॥</div>
<div class=paragraph> उसकी प्रवृत्ति पुण्यरूप थी इसलिए ऐसी जान पड़ती थी मानो जिनवाणी से ही उसकी रचना हुई हो । वह तृष्णा से भरे भृत्यों के लिए धन वृष्टि के समान थी इसलिए ऐसी जान पड़ती थी मानो अमृत स्वरूप ही हो ॥९८॥</div>
<div class=paragraph> सखियों को सन्तोष उपजाने वाली थी इसलिए ऐसी जान पड़ती थी मानो निर्वृति अर्थात् मुक्ति के समान ही हो । उसका शरीर महाश्वास, विलास से सहित था इसलिए ऐसी जान पड़ती थी मानो मदिरा स्वरूप ही हो । वह सौन्दर्य की परम काष्ठा को प्राप्त थी अर्थात् अत्यन्त सुन्दरी थी इसलिए ऐसी जान पड़ती थी मानो रति की प्रतिमा ही हो ॥९९॥ उसके मस्तक को अलंकृत करने के लिए उसके नेत्र ही पर्याप्त थे, नील कमलों की मालाएँ तो केवल भार स्वरूप ही थीं ॥१००॥</div>
<div class=paragraph> भ्रमर के समान काले केश ही उसके ललाट के दोनों भागों के आभूषण थे तमाल पुष्प की कलिकाएँ तो केवल मार मात्र थीं ॥१०१॥</div>
<div class=paragraph> प्राण-वल्लभ की कथा-वार्ता सुनना ही उसके कानों का आभूषण था, रत्न तथा सुवर्ण के कुण्डल आदि का धारण करना आडम्बर मात्र था ॥१०२॥</div>
<div class=paragraph> उसके दोनों कपोल ही निरन्तर स्पष्ट प्रकाश के कारण थे, रत्नमय दीपकों की प्रभा केवल वैभव बतलाने के लिए ही थी ॥१०३॥</div>
<div class=paragraph> उसकी मन्द मुसकान ही उत्तम गन्ध से युक्त सुगन्धित चूर्ण थी, कपूर की सफेद रज केवल कान्ति को नष्ट करने वाली थी ॥१०४॥</div>
<div class=paragraph> उसकी वाणी ही मधुर वीणा थी, परिकर के द्वारा किया हुआ जो बाजा सुनने का कौतूहल था वह मात्र तारों के समूह को ताड़न करना था ॥१०५॥</div>
<div class=paragraph> उसके अधरोष्ठ से प्रकट हुई कान्ति ही उसके शरीर का देदीप्यमान अंगराग था । कुंकुम आदि का लेप गुणरहित तथा सौन्दर्य को कलंकित करनेवाला था ॥१०६॥</div>
<div class=paragraph> उसकी कोमल भुजाएँ ही परिहास के समय पति पर प्रहार करने के लिए पर्याप्त थीं, मृणाल के टुकड़े निष्प्रयोजन थे ॥१०७॥</div>
<div class=paragraph> यौवन की गरमी से उत्पन्न हुई पसीने की बूँदें ही उसके दोनों स्तनों का आभूषण थीं, उनपर हार का बोझ तो व्यर्थ ही डाला गया था ॥१०८॥</div>
<div class=paragraph> शिलातल के समान विशाल उसकी नितम्बस्थली ही आश्चर्य का कारण थी, महल के भीतर जो मणियों की वेदी बनायी गयी थी वह बिना कारण ही बनायी गयी थी ॥१०९॥ कमल समझकर बैठे हुए भ्रमर ही उसके दोनों चरणों के आभूषण थे, उनमें जो इन्द्रनील मणि के नूपुर पहनाये गये थे वे व्यर्थ थे ॥११०॥</div>
<div class=paragraph> नाभिराज के साथ, कल्पवृक्ष से उत्पन्न हुए भोगों को भोगने वाली मरुदेवी के पुण्य वैभव का वर्णन करना करोड़ों ग्रन्थों के द्वारा भी अशक्य है ॥१११॥</div>
<div class=paragraph>जब भगवान् ऋषभदेव के गर्भावतार का समय प्राप्त हुआ तब इन्द्र की आज्ञा से सन्तुष्ट हुई दिक्कुमारी देवियाँ बड़े आदर से मरुदेवी की सेवा करने लगीं ॥११२॥</div>
<div class=paragraph> वृद्धि को प्राप्त होओ, आज्ञा देओ, चिरकाल तक जीवित रहो इत्यादि शब्दों को सम्भ्रम के साथ उच्चारण करने वाली लक्ष्मी, श्री, घृती और कीर्ति आदि देवियाँ उसकी आज्ञा की प्रतीक्षा करने लगीं ॥११३॥</div>
<div class=paragraph> उस समय कितनी ही देवियाँ हृदयहारी गुणों के द्वारा उसकी स्तुति करती थीं, और उत्कृष्ट विज्ञान से सम्पन्न कितनी ही देवियाँ वीणा बजाकर उसका गुणगान करती थीं ॥११४॥</div>
<div class=paragraph> कोई कानों के लिए अमृत के समान आनन्द देनेवाला आश्चर्यकारक उत्तम गान गाती थीं और कोमल हाथों वाली कितनी ही देवियाँ उसके पैर पलोटती थीं ॥११५॥</div>
<div class=paragraph> कोई पान देती थी, और कोई आसन देती थी और कोई तलवार हाथ में लेकर सदा रक्षा करने में तत्पर रहती थी ॥११६॥</div>
<div class=paragraph> कोई महल के भीतरी द्वार पर और कोई महल के बाहरी द्वार पर भाला, सुवर्ण की छड़ी, दण्ड और तलवार आदि हथियार लेकर पहरा देती थी ॥११७॥</div>
<div class=paragraph> कोई चमर ढोलती थीं, कोई वस्‍त्र लाकर देती थी और कोई आभूषण लाकर उपस्थित करती थी ॥११८॥</div>
<div class=paragraph> कोई शय्या बिछाने के कार्य में लगी थी कोई बुहारने के कार्य में तत्‍पर थी, कोई पुष्‍प बिखेरने में लीन थी और कोई सुगन्धित द्रव्‍य का लेप लगाने में व्‍यस्‍त थी॥११९॥ कोई भोजन पान के कार्य में व्‍यग्र थी और कोई बुलाने आदि के कार्य में लीन थी । इस प्रकार समस्‍त देवियाँ उसका कार्य करती थीं ॥१२०॥</div>
<div class=paragraph> इस प्रकार नाभिराज की प्रिय वल्‍लभा मरुदेवी को किसी बात की चिन्‍ता का क्‍लेश नहीं उठाना पड़ता था अर्थात् बिना चिन्‍ता किये ही समस्‍त कार्य सम्‍पन्न हो जाते थे । एक दिन वह चीनवस्‍त्र से आच्‍छादित तथा जिसके दोनों और तकिया रखे हुए थे, ऐसी अत्‍यन्‍त कोमल शय्या पर सो रही थी और उसके बीच अपने पुण्‍यकर्म के उदय से सुख का अनुभव कर रही थी ॥१२१-१२२॥</div>
<div class=paragraph> निर्मल शस्‍त्र लेकर देवियाँ उसकी सेवा कर रही थीं उसी समय उसने कल्‍याण करने वाले निम्‍नलिखित सोलह स्‍वप्‍न देखे ॥१२३॥</div>
<div class=paragraph> पहले स्‍वप्‍न में गण्‍डस्‍थल से च्‍युत मदजल की गन्‍ध से जिस पर भ्रमर लग रहे थे, ऐसा तथा चन्‍द्रमा के समान सफेद और गम्‍भीर गर्जना करने वाला हाथी देखा ॥१२४॥</div>
<div class=paragraph> दूसरे स्‍वप्‍न में ऐसा बैल देखा जिसका कि स्‍कन्‍ध दुन्‍दुभि नामक बाजे के समान था, जो शुभ कान्‍दील को धारण कर रहा था और शरद्‌ऋतु के मेघ समूह के समान आकार को धारण करने वाला था ॥१२५॥</div>
<div class=paragraph> तीसरे स्‍वप्‍न में चन्‍द्रमा की किरणों के समान धवल सटाओं के समूह से सुशोभित एवं चन्‍द्रमा की रेखा के समान दोनों दाँड़ों से युक्त सिंह को देखा ॥१२६॥</div>
<div class=paragraph> चौथे स्‍वप्‍न में हाथी, सुवर्ण तथा चाँदी के कलशों से जिसका अभिषेक कर रहे थे, तथा जो फूले हुए कमल पर निश्‍चय बैठी हुई थी, ऐसी लक्ष्‍मी देखी ॥१२७॥</div>
<div class=paragraph> पाँचवें स्‍वप्‍न में पुन्नाग, मालती, कुन्‍द तथा चम्‍पा आदि के फूलों से निर्मित और अपनी सु‍गन्धि से भ्रमरों को आकृष्‍ट करने वाली दो बहुत बड़ी मालाएँ देखी ॥१२८॥</div>
<div class=paragraph> छठवें स्‍वप्‍न में उदयाचल के मस्‍तक पर स्थित, अन्‍धकार के समूह को नष्‍ट करने वाला, एवं मेघ आदि के उपद्रवों से रहित, निर्भय दर्शन को देने वाला सूर्य देखा ॥१२९॥ सातवें स्‍वप्‍न में ऐसा चन्‍द्रमा देखा कि जो कुमुदों के समूह का बन्‍धु था - उन्‍हें विकसित करने वाला था, रात्रिरूपी स्‍त्री का मानो आभूषण था, किरणों के द्वारा समस्‍त दिशाओं को सफेद करने वाला था और ताराओं का पति था ॥१३०॥</div>
<div class=paragraph> आठवें स्‍वप्‍न में जो परस्‍पर के प्रेम से सम्बद्ध थे, निर्मल जल में तैर रहे थे, बिजली के दण्‍ड के समान जिनका आकार था ऐसे मीनों का शुभ जोड़ा देखा ॥१३१॥</div>
<div class=paragraph> नौवे स्‍वप्‍न में जिसकी ग्रीवा हार से सुशोभित थी, जो फूलों की मालाओं से सुसज्‍जि‍त था और जो पंचवर्ण के मणियों से भरा हुआ था, ऐसा उज्‍ज्वल कलश देखा ॥१३२॥</div>
<div class=paragraph> दसवें स्‍वप्‍न में कमलों और नील कमलों से आच्‍छादित, निर्मल जल से युक्‍त, नाना पक्षियों से व्‍याप्‍त तथा सुन्‍दर सीढ़ि‍यों से सुशोभित विशाल सरोवर देखा ॥१३३॥</div>
<div class=paragraph> ग्‍यारहवें स्‍वप्‍न में चलते हुए मीन और बड़े-बड़े नक्रों से जिनमें ऊँची-ऊँची लहरें उठ रही थीं, जो मेघों से युक्‍त था तथा आकाश के समान जान पड़ता था, ऐसा सागर देखा ॥१३४॥</div>
<div class=paragraph> बारहवें स्‍वप्‍न में बड़े-बड़े सिंहों से युक्‍त, अनेक प्रकार के रत्‍नों से उज्‍ज्‍वल, सुवर्ण निर्मित, बहुत ऊँचा सुन्‍दर सिंहासन देखा ॥१३५॥</div>
<div class=paragraph> तेरहवें स्‍वप्‍न में ऐसा विमान देखा कि जिसका आकार सुमेरु पर्वत के शिखर के समान था, जिसका विस्‍तार बहुत था, जो रत्‍नों से सुशोभित था तथा गोले, दर्पण और चमर आदि से विभूषित था ॥१३६॥</div>
<div class=paragraph> चौदहवें स्‍वप्‍न में ऐसा भवन देखा कि जिसका आकार कल्‍पवृक्ष निर्मित प्रासाद के समान था, जिसके अनेक खण्‍ड थे, मोतियों की मालाओं से जिसकी शोभा बढ़ रही थी और जो रत्‍नों की किरणों के समूह से आवृत था ॥१३७॥</div>
<div class=paragraph> पन्‍द्रहवें स्‍वप्‍न में, परस्‍पर की किरणों के प्रकाश से इन्‍द्रधनुष को उत्‍पन्न करने वाली, अत्‍यन्‍त ऊँची पाँच प्रकार के रत्‍नों की राशि देखी ॥१३८॥</div>
<div class=paragraph> और सोलहवें स्‍वप्‍न में ज्‍वालाओं से व्‍याप्‍त, धूम से रहित, दक्षिण दिशा की ओर आवर्त ग्रहण करने वाली एवं ईंधन में रहित अग्‍नि देखी ॥१३९॥ स्‍वप्‍न देखने के बाद ही सुन्‍दरांगी मरुदेवी वन्‍दीजनों की मंगलमय जय-जय ध्‍वनि से जाग उठी ॥१४०॥</div>
<div class=paragraph> उस समय वन्‍दीजन कह रहे थे कि हे देवि ! यह चन्‍द्रमा तुम्‍हारे मुख की कान्ति से उत्‍पन्‍न हुई लज्‍जा के कारण ही इस समय छाया अर्थात् कान्ति से रहित हो गया है ॥१४१॥</div>
<div class=paragraph> उदयाचल के शिखर पर यह सूर्य ऐसा जान पड़ता है मानो मंगल के लिए सिन्‍दूर से अनुरंजित कलश ही हो ॥१४२॥</div>
<div class=paragraph> इस समय तुम्‍हारी मुस्‍कान से ही अन्‍धकार नष्‍ट हो जायेगा इसलिए दीपक मानो अपने आपकी व्‍यर्थता का अनुभव करते हुए ही निष्‍प्रभ हो गए हैं ॥१४३॥</div>
<div class=paragraph> यह पक्षियों का समूह अपने घोसलों में सुख से ठहरकर जो मनोहर कोलाहल कर रहा है जो ऐसा जान पड़ता है मानो तुम्‍हारा मंगल ही कर रहा है ॥१४४॥</div>
<div class=paragraph> ये घर के वृक्ष प्रात:काल की शीतल और मन्‍द वायु से संगत होकर ऐसे जान पड़ते हैं मानो अवशिष्‍ट निद्रा के कारण ही झूम रहे हैं ॥१४५॥</div>
<div class=paragraph> घर की बावड़ी के समीप जो यह चकवी खड़ी है वह सूर्य का बिम्‍ब देखकर हर्षित होती हुई मधुर शब्‍दों से अपने प्राणवल्‍लभ को बुला रही है ॥१४६॥</div>
<div class=paragraph> ये हंस तुम्‍हारी सुन्‍दर चाल को देखने के लिए उत्‍कण्ठित हो रहे हैं इसलिए मानो इस समय निद्रा दूर करने के लिए मनोहर शब्‍द कर रहे हैं ॥१४७॥</div>
<div class=paragraph> जिसकी तुलना उकेरे जाने वाले काँसे से उत्‍पन्न शब्‍द के साथ ठीक बैठती है ऐसे यह सारस पक्षियों का क्रेंकार शब्‍द अत्‍यधिक सुशोभित हो रहा है ॥१४८॥</div>
<div class=paragraph> हे निर्मल चेष्‍टा की धारक देवि ! अब स्‍पष्‍ट ही प्रात:काल हो गया है इसलिए इस समय निद्रा को छोड़ो । इस तरह वन्‍दीजन जिसकी स्‍तुति कर रहे थे ऐसी मरुदेवी ने, जिस पर चद्दर की सिकुड़न से मानो लहरें उठ रही थीं तथा जो फूलों से व्‍याप्‍त होने के कारण मेघ और नक्षत्रों से युक्‍त आकाश के समान जान पड़ती थी, ऐसी शय्या छोड़ दी ॥१४९-१५०॥</div>
<div class=paragraph> निवासगृह से निकलकर जिसने समस्‍त कार्य सम्‍पन्न किये थे ऐसी मरुदेवी नाभिराज के पास इस तरह पहुँची जिस तरह कि दिन की लक्ष्‍मी सूर्य के पास पहुँचती है ॥१५१॥</div>
<div class=paragraph> वहाँ जाकर वह नीचे आसन पर बैठी और उत्तम सिंहासन पर आरूढ़ हृदयवल्‍लभ के लिए हाथ जोड़कर क्रम से स्‍वप्‍न निवेदित करने लगी ॥१५२॥</div>
<div class=paragraph> इस प्रकार रानी के स्‍वप्‍न सुनकर हर्ष से विवश हुए नाभिराज ने कहा कि हे देवि ! तुम्‍हारे गर्भ में त्रिलोकीनाथ ने अवतार ग्रहण किया है ॥१५३॥</div>
<div class=paragraph> नाभिराज के इतना कहते ही कमललोचना मरुदेवी परम हर्ष को प्राप्‍त हुई और चन्‍द्रमा की उत्‍कृष्‍ट मूर्ति के समान कान्ति के समूह को धारण करने लगी ॥१५४॥</div>
<div class=paragraph> जिनेन्‍द्र भगवान् के गर्भस्‍थ होने में जब छह माह बाकी थे तभी से इन्‍द्र की आज्ञानुसार कुबेर से बड़े आदर के साथ रत्‍नवृष्टि करना प्रारम्‍भ कर दिया था ॥१५५॥</div>
<div class=paragraph> चूँकि भगवान् के गर्भस्थित रहते हुए यह पृथिवी सुवर्णमयी हो गयी थी इसलिए इन्‍द्र ने 'हिरण्‍यगर्भ' इस नाम से उनकी स्‍तुति की थी ॥१५६॥</div>
<div class=paragraph> भगवान्, गर्भ में भी मति, श्रुत और अवधि इन तीन ज्ञानों से युक्‍त थे तथा हमारे हलन-चलन से माता को कष्‍ट न हो इस अभिप्राय से वे गर्भ में चल-विचल नहीं होते थे ॥१५७॥</div>
<div class=paragraph> जिस प्रकार दर्पण में अग्‍नि की छाया पड़ने से कोई विकार नहीं होता है उसी प्रकार भगवान् के गर्भ में स्थित रहते हुए भी माता मरुदेवी के शरीर में कुछ भी विकार नहीं हुआ था ॥१५८॥</div>
<div class=paragraph> जब समय पूर्ण हो चुका तब भगवान् मल का स्‍पर्श किये बिना ही गर्भ से इस प्रकार बाहर निकले जिस प्रकार कि किसी स्‍फटिकमणि निर्मित घर से बाहर निकले हों ॥१५९॥</div>
<div class=paragraph>तदनन्‍तर - नाभिराज ने पुत्र-जन्‍म का यथोक्त महोत्‍सव किया जिससे समस्‍त लोग हर्षित हो गये ॥१६०॥</div>
<div class=paragraph> तीन लोक क्षोभ को प्राप्‍त हो गये, इन्‍द्र का आसन कम्पित हो गया और समस्‍त सुर तथा असुर 'क्‍या है?' यह शब्द करने लगे ॥१६१॥</div>
<div class=paragraph> उसी समय भवनवासी देवों के भवनों में बिना बजाये ही शंख बजने लगे, व्‍यन्‍तरों के भवनों में अपने आप ही भेरियो के शब्‍द होने लगे, ज्‍योतिषी देवों के घर में अकस्‍मात् सिंहों की गर्जना होने लगी और कल्‍पवासी देवों के घरों में अपने-अपने घण्‍टा शब्‍द करने लगे ॥१६२-१६३॥</div>
<div class=paragraph> इस प्रकार के शुभ उत्‍पातों से तथा मुकुटों के नम्रीभूत होने से इन्‍द्रों ने अवधिज्ञान का उपयोग किया और उसके द्वारा उन्‍हें तीर्थंकर के जन्‍म का समाचार विदित हो गया ॥१६४॥</div>
<div class=paragraph> तदनन्‍तर जो बहुत भारी उत्‍साह से भरे हुए थे तथा जिनके शरीर आभूषणों से जगमगा रहे थे ऐसे इन्‍द्र ने गजराज-ऐरावत हाथी पर आरूढ़ होकर नाभिराज के घर की ओर प्रस्‍थान किया ॥१६५॥</div>
<div class=paragraph> उस समय काम से युक्त कितने ही देव नृत्‍य कर रहे थे, कितने ही तालियाँ बजा रहे थे, कितने ही अपनी सेना को उन्‍नत बना रहे थे, कितने ही समस्‍त लोक में फैलने वाला सिंहनाद कर रहे थे, कितने ही विक्रिया से अनेक वेष बना रहे थे, और कितने ही उत्‍कृष्‍ट गाना गा रहे थे ॥१६६-१६७॥</div>
<div class=paragraph> उस समय बहुत भारी शब्दों से भरा हुआ यह संसार ऊपर जाने वाले और नीचे आने वाले देवों से ऐसा जान पड़ता था मानो स्‍वकीय स्‍थान से भ्रष्‍ट ही हो गया हो ॥१६८॥</div>
<div class=paragraph> तदनन्‍तर कुबेर ने अयोध्‍या नगरी की रचना की। वह अयोध्‍या नगरी विजयार्ध पर्वत के समान आकार वाले विशाल कोट से घिरी हुई थी ॥१६९॥ पाताल तक गहरी परिखा उसे चारों ओर से घेरे हुए थी और ऊँचे-ऊँचे गोपुरों के शिखरों से अग्रभाग से वहाँ का आकाश दूर तक विदीर्ण हो रहा था ॥१७०॥</div>
<div class=paragraph> महाविभूति से युक्त इन्‍द्र क्षणभर में नाभिराज के उस घर जा पहुँचे जो कि नाना रत्‍नों की किरणों के प्रकाशरूपी वस्‍त्र से आवृत था ॥१७१॥</div>
<div class=paragraph> इन्‍द्र ने पहले देवों के साथ-साथ नगर की तीन प्रदक्षिणाएँ दी। फिर नाभिराज के घर में प्रवेश किया और तदनन्‍तर इन्‍द्राणी के द्वारा प्रसूतिका-गृह से जिन-बालक को बुलवाया ॥१७२॥</div>
<div class=paragraph> इन्‍द्राणी ने प्रसूतिका-गृह में जाकर पहले जिन-माता को नमस्‍कार किया। फिर माता के पास मायामयी बालक रखकर जिन-बालक को उठा लिया और बाहर लाकर इन्‍द्र के हाथों में सौंप दिया ॥१७३॥</div>
<div class=paragraph> यद्यपि इन्‍द्र हजार नेत्रों का धारक था तथापि तीनों लोकों में अतिशय पूर्ण भगवान् का रूप देखकर वह तृप्ति को प्राप्‍त नहीं हुआ था ॥१७४॥</div>
<div class=paragraph> तदनन्‍तर - सौधर्मेन्‍द्र भगवान् को गोद में बैठाकर ऐरावत हाथी पर आरूढ़ हुआ और श्रेष्‍ठ भक्ति से सहित अन्‍य देवों ने चमर तथा छत्र आदि स्‍वयं ही ग्रहण किये ॥१७५॥</div>
<div class=paragraph> इस प्रकार इन्‍द्र समस्‍त देवों के साथ चलकर वैडूर्य आदि महारत्‍नों की कान्ति के समूह से उज्‍ज्‍वल सुमेरु पर्वत के शिखर पर पहुँचा ॥१७६॥</div>
<div class=paragraph> वहाँ पाण्‍डु-कम्‍बल नाम की शिला पर जो अकृत्रिम सिंहासन स्थित है उस पर इन्‍द्र ने जिन-बालक को विराजमान कर दिया और स्‍वयं उनके पीछे खड़ा हो गया ॥१७७॥</div>
<div class=paragraph> उसी समय देवों ने क्षुभित समुद्र के समान शब्‍द करने वाली भेरियाँ बजायी, मृदंग और शंख के जोरदार शब्‍द किये ॥१७८॥</div>
<div class=paragraph> यक्ष, किन्‍नर, गन्‍धर्व, तुम्‍बुरु, नारद और विश्‍वावसु उत्‍कृष्‍ट मूर्च्‍छनाएँ करते हुए अपनी-अपनी पत्नियों के साथ मन और कानों को हरण करने वाले सुन्‍दर गीत गाने लगे। लक्ष्‍मी भी बड़े आदर के साथ वीणा बजाने लगी ॥१७९-१८०॥</div>
<div class=paragraph> हाव-भावों से भरी एवं आभूषणों से सुशोभित अप्‍सराएँ यथायोग्‍य अंगहार करती हुई उत्‍कृष्‍ट नृत्‍य करने लगीं ॥१८१॥</div>
<div class=paragraph> इस प्रकार जब वहाँ उत्तमोत्तम देवों के द्वारा गायन-वादन और नृत्‍य हो रहा था तब सौधर्मेन्‍द्र ने अभिषेक करने के लिए शुभ कलश हाथ में लिया ॥१८२॥</div>
<div class=paragraph> तदनन्‍तर जो क्षीरसागर के जल से भरे थे, जिनकी अवगाहना बहुत भारी थी, जो सुवर्ण निर्मित थे, जिनके मुख कमलों से आच्‍छादित थे तथा लाल-लाल पल्‍लव जिनकी शोभा बढ़ा रहे थे, ऐसे एक हजार आठ कलशों के द्वारा इन्‍द्र ने विक्रिया के प्रभाव से अपने अनेक रूप बनाकर जिन-बालक का अभिषेक किया ॥१८३-१८४॥</div>
<div class=paragraph> यम, वैश्रवण, सोम, वरुण आदि अन्‍य देवों ने और साथ ही शेष बचे समस्‍त इन्‍द्रों ने भक्तिपूर्वक जिन-बालक का अभिषेक किया ॥१८५॥</div>
<div class=paragraph> इन्‍द्राणी आदि देवियों ने पल्‍लवों के समान कोमल हाथों के द्वारा समीचीन गन्‍ध से युक्त अनुलेपन से भगवान् को उद्‌वर्तन किया ॥१८६॥</div>
<div class=paragraph> जिस प्रकार मेघों के द्वारा किसी पर्वत का अभिषेक होता है उसी प्रकार विशाल कलशों के द्वारा भगवान् का अभिषेक कर देव उन्‍हें आभूषण पहनाने के लिए तत्‍पर हुए ॥१८७॥</div>
<div class=paragraph> इन्‍द्र ने तत्‍काल ही वज्र की सूची से विभिन्‍न किये हुए उनके कानों में चन्‍द्रमा और सूर्य के समान कुण्‍डल पहनाये ॥१८८॥</div>
<div class=paragraph> चोटी के स्‍थान पर ऐसा निर्मल पद्मरागमणि पहनाया कि जिसकी किरणों से भगवान् सिर जटाओं से युक्त के समान जान पड़ने लगा ॥१८९॥ भाल पर चन्‍दन के द्वारा अर्धचन्‍द्राकार ललाटिका बनायी। भुजाओं के मूलभाग उत्तम सुवर्णनिर्मित केयूरों से अलंकृत किये ॥१९०॥</div>
<div class=paragraph> श्रीवत्‍स चिह्न से सुशोभित वक्ष:स्‍थल को नक्षत्रों के समान स्‍थूल मुक्ताफलों से निर्मित एवं किरणों से प्रकाशमान हार से अलंकृत किया ॥१९१॥</div>
<div class=paragraph> हरितमणि और पद्मरागमणियों की बड़ी मोटी किरणों से जिसमें मानो पल्‍लव ही निकल रहे थे ऐसी बड़ी माला से उन्‍हें अलंकृत किया था ॥१९२॥</div>
<div class=paragraph> लक्षणरूपी आभरणों से श्रेष्‍ठ उनकी दोनों भरी कलाइयाँ रत्‍नखचित सुन्‍दर कड़ों से बहुत भारी शोभा को धारण कर रही थी ॥१९३॥</div>
<div class=paragraph> रेशमी वस्‍त्र के ऊपर पहनायी हुई करधनी से सुशोभित उनका नितम्‍बस्‍थल ऐसा जान पड़ता था मानो सन्‍ध्‍या की लाल-लाल रेखा से सुशोभित किसी पर्वत का तट ही हो ॥१९४॥</div>
<div class=paragraph> उनकी समस्‍त अंगुलियों में नाना रत्‍नों से खचित सुवर्णमय अँगूठियाँ पहनायी गयी थी ॥१९५॥</div>
<div class=paragraph> देवों ने भगवान् के लिए जो सब प्रकार के आभूषण पहनाये थे वे भक्तिवश ही पहनाये थे वैसे भगवान् स्‍वयं तीन लोक के आभरण थे अन्‍य पदार्थ उनकी क्‍या शोभा बढ़ाते ? ॥१९६॥</div>
<div class=paragraph> उनके शरीर पर चन्‍दन का लेप लगाकर जो रोचन के पीले-पीले बिन्‍दु रखे गये थे, वे ऐसे सुशोभित हो रहे थे मानो स्‍फटिक की भूमि पर सुवर्ण कमल ही रखे गये हों ॥१९७॥</div>
<div class=paragraph> जिस पर कसीदा से अनेक फूल बनाये गये थे ऐसा उत्तरीय वस्‍त्र उनके शरीर पर पहनाया गया था और वह ऐसा जान पड़ता था मानो ताराओं से सुशोभित निर्मल आकाश ही हो ॥१९८॥</div>
<div class=paragraph> पारिजात और सन्‍तान नामक कल्‍पवृक्षों के फूलों से जिसकी रचना हुई थी, तथा जिस पर भ्रमरों के समूह लग रहे थे ऐसा बड़ा सेहरा उनके सिर पर बाँधा गया था ॥१९९॥ चूँकि सुन्‍दर चेष्‍टाओं को धारण करने वाले भगवान् तीन लोक के तिलक थे इसलिए उनकी दोनों भौंहों का मध्‍यभाग सुगन्धित तिलक से अलंकृत किया गया था ॥२००॥</div>
<div class=paragraph> इस प्रकार तीन लोक के आभरण स्वरूप भगवान् जब न  अलंकारों से अलंकृत हो गये तब इन्द्र आदि देव उनकी इस प्रकार स्तुति करने लगे ॥२०१॥</div>
<div class=paragraph>हे भगवन्! धर्मरहित तथा अज्ञान रूपी अन्धकार से आच्छादित इस संसार में भ्रमण करनेवाले लोगों के लिए आप सूर्य के समान उदित हुए हो ॥२०२॥</div>
<div class=paragraph> हे जिनराज! आप चन्द्रमा के समान हो सो आपके उपदेशरूपी निर्मल किरणों के द्वारा अब भव्य जीवरूपी कुमुदिनी अवश्य ही विकास को प्राप्त होगी ॥२०३॥</div>
<div class=paragraph> हे नाथ! आप 'इस संसाररूपी घर में भव्य जीवों को जीव-अजीव आदि तत्‍वों का ठीक-ठीक दर्शन हो', इस उद्देश्य से स्वयं ही जलते हुए वह महान् दीपक हो कि जिसकी उत्पत्ति केवलज्ञानरूपी अग्नि से होती है ॥२०४॥</div>
<div class=paragraph> पापरूपी शत्रुओं को नष्ट करने के लिए आप तीक्ष्ण बाण हैं । तथा आप ही ध्यानरूपी अग्नि के द्वारा संसाररूपी अटवी का दाह करेंगे ॥२०१॥</div>
<div class=paragraph> हे प्रभो! ? आप दुष्ट इन्द्रियरूप नागों का दमन करने के लिए गरुड के समान उदित हुए हो, तथा आप ही सन्देह रूपी मेघों को उड़ाने के लिए प्रचण्ड वायु के समान हो ॥२०६॥</div>
<div class=paragraph> हे नाथ ! आप अमृत प्रदान करने के लिए महामेघ हो इसलिए धर्मरूपी जल की बूँदों की प्राप्ति के लिए इच्‍छानुसार भव्य जीवरूपी चातक ऊपर की ओर मुख कर आपको देख रहे हैं ॥२०७॥</div>
<div class=paragraph> हे स्वामिन् ! आपकी अत्यन्त निर्मल कीर्ति तीनों लोकों के द्वारा गायी जाती है इसलिए आपको नमस्कार हो । हे नाथ! आप गुणरूपी फूलों से सुशोभित तथा मनोवांछित फल प्रदान करने वाले वृक्ष स्वरूप हैं अत : आपको नमस्कार हो ॥२०८॥</div>
<div class=paragraph> आप कर्म रूपी काष्ठ को विदारण करने के लिए तीव्र धार वाली कुठार के समान हैं अत: आपको नमस्कार हो । इसी प्रकार आप मोहरूपी उन्नत पर्वत को भेदने के लिए वज्रस्‍वरूप  हो इसलिए आपको नमस्कार हो ॥२०९॥ आप दु:खरूपी अग्नि को बुझाने के लिए जल स्वरूप रज के संगम से रहित आकाश स्वरूप हो अत: आपको नमस्कार हो ॥२१०॥</div>
<div class=paragraph>इस तरह देवों ने विधि-पूर्वक भगवान् की स्तुति की, बारबार प्रणाम किया और तदनन्तर उन्हें ऐरावत हाथी पर सवार कर अयोध्या की ओर प्रस्‍थान किया ॥२११॥</div>
<div class=paragraph> अयोध्या आकर इन्‍द्र ने जिन-बालक को इन्द्राणी के हाथ से माता की गोद में विराजमान करा दिया, आनन्द नाम का उत्‍कृष्‍ट  नाटक किया और तदनन्तर वह अन्य देवों के साथ अपने स्थान पर चला गया ॥११२॥</div>
<div class=paragraph> अथानन्तर दिव्य वस्त्रों और अलंकारों से अलंकृत, तथा उत्कृष्ट सुगन्धि के कारण नासिका को हरण करने वाले विलेपन से लिप्त एवं अपनी कान्ति के सम्पर्क से दिशाओं के अग्रभाग को पीला करने वाले अंकस्थ पुत्र को देखकर उस समय माता मरुदेवी बहुत ही सन्तुष्ट हो रही थी ॥२१३-२१४॥</div>
<div class=paragraph> जिसका हृदय कौतुक से भर रहा था ऐसी मरुदेवी कोमल स्पर्श वाले पुत्र का आलिंगन करती हुई वर्णनातीत सुखरूपी सागर में जा उतरी थी ॥२१५॥</div>
<div class=paragraph> वह उत्तम नारी मरुदेवी गोद में स्थित जिन-बालक से इस प्रकार सुशोभित हो रही थी जिस प्रकार कि नवीन उदित सूर्य के बिम्ब से पूर्व दिशा सुशोभित होती है ॥२१६॥</div>
<div class=paragraph> नाभिराज ने दिव्य अलंकारों को धारण करने वाले एवं उत्कृष्ट कान्ति से युक्त उस पुत्र को देखकर अपने आपको तीन लोक के ऐश्वर्य से युक्त माना था ॥२१७॥</div>
<div class=paragraph> पुत्र के शरीर के सम्बन्ध से जिन्हें सुखरूप सम्पदा उत्पन्न हुई है तथा उस सुख का आस्वाद करते समय जिनके नेत्र का तृतीय भाग निमीलित हो रहा है ऐसा नाभिराज का मन उस पुत्र को देखकर द्रवीभूत हो गया था ॥२१८॥</div>
<div class=paragraph> चूँकि वे जिनेन्द्र इन्द्र के द्वारा की हुई पूजा से प्रधानता को प्राप्त हुए थे इसलिए माता-पिता ने उनका ऋषभ यह नाम रखा ॥२१९॥ माता-पिता का जो परस्पर सम्बन्धी प्रेम वृद्धि को प्राप्त हुआ था वह उस समय बालक ऋषभदेव में केन्द्रित हो गया था ॥२२०॥</div>
<div class=paragraph> इन्द्र ने भगवान के हाथ के अँगूठे में जो अमृत निक्षिप्त किया था उसका पान करते हुए वे क्रमश शरीर सम्बन्धी वृद्धि को प्राप्त हुए थे ॥२२१॥</div>
<div class=paragraph> तदनन्तर, इन्द्र के द्वारा अनुमोदित समान अवस्था वाले देव कुमारों से युक्त होकर भगवान् माता-पिता को सुख पहुँचाने वाली निर्दोष क्रीड़ा करने लगे ॥२२२॥</div>
<div class=paragraph> आसन, शयन, वाहन, भोजन, वस्त्र तथा चारण आदिक जितना भी उनका परिकर था वह सब उन्हें इन्द्र से प्राप्त होता था ॥२२३॥</div>
<div class=paragraph> वे थोड़े ही समय में परम वृद्धि को प्राप्त हो गये। उनका वक्षःस्थल मेरु पर्वत की भित्ति के समान चौड़ा और उन्नत हो गया ॥२२४॥</div>
<div class=paragraph> समस्त संसार के लिए कल्पवृक्ष के समान जो उनकी भुजाएँ थीं, वे आशारूपी दिग्गजों को बाँधने के लिए खम्भों का आकार धारण कर रही थीं ॥२२५॥</div>
<div class=paragraph> उनके दोनों ऊरु-दण्ड  <span class=comment>(जंघा)</span> अपनी निज की कान्ति के द्वारा किये हुए लेपन को धारण कर रहे थे और ऐसे जान पड़ते थे मानो तीन लोकरूपी घर को धारण करने के लिए दो खम्भे हो खड़े किये गये हों ॥२२६॥</div>
<div class=paragraph> उनके मुख ने कान्ति से चन्द्रमा को जीत लिया था और तेज ने सूर्य को परास्त कर दिया था इस तरह वह परस्पर के विरोधी दो पदार्थों-चन्द्रमा और सूर्य को धारण कर रहा था ॥२२७॥</div>
<div class=paragraph> यद्यपि लाल-लाल कान्ति के धारक उनके दोनों हाथ पल्लव से भी अधिक कोमल थे तथापि वे समस्त पर्वतों को चूर्ण करने में <span class=comment>(पक्ष में समस्त राजाओं का पराजय करन मे)</span> समर्थ थे ॥२२८॥</div>
<div class=paragraph> उनके केशों का समूह अत्यन्त सघन तथा सचिक्कण था और ऐसा जान पड़ता था मानो मेरु पर्वत के शिखर पर नीलांजन की शिला ही रखी हो ॥२२९॥ यद्यपि वे भगवान् धर्मात्मा थे-हरण आदि को अधर्म मानते थे तथापि उन्होंने अपने अनुपम रूप से समस्त लोगों के नेत्र हरण कर लिये थे। भावार्थ - भगवान का रूप सर्वजन नयनाभिराम था ॥२३०॥</div>
<div class=paragraph> उस समय कल्पवृक्ष पूर्णरूप से नष्ट हो चुके थे इसलिए समस्त पृथिवी अकृष्ट पच्य अर्थात् बिना जोते, बिना बोये ही अपने आप उत्पन्न होनेवाली धान्य से सुशोभित हो रही थी ॥२३१॥</div>
<div class=paragraph> उस समय की प्रजा वाणिज्य-लेनदेन का व्यवहार तथा शिल्प से रहित थी और धर्म का तो नाम भी नहीं था इसलिए पाखण्ड से भी रहित थी ॥२३२॥</div>
<div class=paragraph> जो छह रसों से सहित था, स्वयं ही कटकर शाखा से झड़ने लगता था और बल-वीर्य आदि के करने में समर्थ था ऐसा इक्षुरस ही उस समय की प्रजा का आहार था ॥२३३॥</div>
<div class=paragraph> पहले तो वह इक्षुरस अपने आप निकलता था पर काल के प्रभाव से अब उसका स्वयं निकलना बन्द हो गया और लोग बिना कुछ बताये यन्त्रों के द्वारा ईख को पेलने की विधि जानते नहीं थे ॥२३४॥</div>
<div class=paragraph> इसी प्रकार सामने खड़ी हुई धान को लोग देख रहे थे पर उसके संस्कार की विधि नहीं जानते थे इसलिए भूख से पीड़ित होकर अत्यन्त व्याकुल हो उठे ॥२३५॥</div>
<div class=paragraph> तदनन्तर बहुत भारी पीड़ा से युक्त वे लोग इकट्ठे होकर नाभिराज की शरण में पहुँचे और स्तुति तथा प्रणाम कर निम्नलिखित वचन कहने लगे ॥२३६॥</div>
<div class=paragraph> हे नाथ! जिनसे हमारा भरण-पोषण होता थी वे कल्पवृक्ष अब सब के सब नष्ट हो गये हैं इसलिए-भूख से सन्तृप्त होकर आपकी शरण में आये हुए हम सब लोगों की आप रक्षा कीजिए ॥२३७॥</div>
<div class=paragraph> पृथिवी पर उत्पन्न हुई यह कोई वस्तु फलों से युक्त दिखाई दे रही है, यह, वस्तु संस्कार किये जाने पर खाने के योग्य हो सकती है पर हम लोग इसकी विधि नहीं जानते ॥२३८॥</div>
<div class=paragraph> स्वच्छन्द विचरने वाली गायों के स्तनों के भीतर से यह -पदार्थ निकलता है सो वह भक्ष्य है या अभक्ष्य है? हे स्वामिन्! यह बतलाइए ॥२३९॥ये सिंह, व्याघ्र आदि जन्तु पहले क्रीड़ाओं के समय आलिंगन करने योग्य होते थे पर अब ये कलह में तत्पर होकर प्रजा को भयभीत करने लगे हैं ॥२४०॥</div>
<div class=paragraph> और ये आकाश, स्थल तथा जल में उत्पन्न हुए कितने ही महामनोहर पदार्थ दिख रहे हैं सो इनसे हमें सुख किस तरह होगा यह हम नहीं जानते हैं ॥२४१॥</div>
<div class=paragraph> इसलिए है देव! हम लोगों को इनके संस्कार करने का उपाय बतलाइए जिससे कि प्रसाद से सुरक्षित होकर हम लोग सुख से जीवित रह सकें ॥२४२॥</div>
<div class=paragraph> प्रजा के ऐसा कहने पर नाभिराज का हृदय दया से भर गया और वे आजीविका के उपाय दिखलाने के लिए धीरता के साथ निम्न प्रकार वचन कहने लगे ॥२४३॥</div>
<div class=paragraph> कि जिसकी उत्पत्ति के समय चिरकाल तक रत्न-वृष्टि हुई थी और लोक में क्षोभ उत्पन्न करनेवाला देवों का आगमन हुआ था ॥२४४॥</div>
<div class=paragraph> महान् अतिशयों से सम्पन्न ऋषभदेव के पास चलकर हम लोग उनसे आजीविका के कारण पूछें ॥२४५॥</div>
<div class=paragraph> इस संसार में उनके समान कोई मनुष्य नहीं है । उनकी आत्मा सर्व-प्रकार के अज्ञानरूपी अन्धकारों से परे है ॥२४६॥</div>
<div class=paragraph> नाभिराज ने जब प्रजा से उक्त वचन कहे तो वह उन्हीं को साथ लेकर ऋषभनाथ भगवान के पास गयी । भगवान ने पिता को देखकर उनका यथायोग्य सत्कार किया ॥२४७॥</div>
<div class=paragraph> तदनन्तर नाभिराज और भगवान ऋषभदेव जब अपने-अपने योग्य आसनों पर आरूढ़ हो गये तब प्रजा के लोग नमस्कार कर भगवान की इस प्रकार स्तुति करने के लिए तत्पर हुए ॥२४८॥</div>
<div class=paragraph> हे नाथ! समस्त लक्षणों से भरा हुआ आपका यह शरीर तेज के द्वारा समस्त जगत् को आक्रान्त कर देदीप्यमान हो रहा है ॥२४९॥ चन्द्रमा की किरणों के समान आनन्द उत्पन्न करने वाले आपके अत्यन्त निर्मल गुणों से समस्त संसार व्याप्त हो रहा है ॥२५०॥</div>
<div class=paragraph> हम लोग कार्य लेकर आपके पिता के पास आये थे परन्तु ये ज्ञान से उत्पन्न हुए आपके गुणों का बखान करते हैं ॥२५१॥</div>
<div class=paragraph> जबकि ऐसे विद्वान् महाराज नाभिराज भी आपके पास आकर पदार्थ का निश्चय कर देते हैं तब यह बात स्पष्ट हो जाती है कि आप अतिशयों से सुशोभित, धैर्य को धारण करने वाले कोई अनुपम महात्मा हैं ॥२५२॥</div>
<div class=paragraph> इसलिए आप, भूख से पीड़ित हुए हम लोगों की रक्षा कीजिए तथा सिंह आदि दुष्ट जन्तुओं से जो भय हो रहा है उसका भी उपाय बतलाइए ॥२५३॥</div>
<div class=paragraph>तदनन्तर-जिनका हृदय दया से युक्त था ऐसे भगवान् वृषभदेव हाथ जोड़कर चरणों में पड़ी हुई प्रजा को उपदेश देने लगे ॥२५४॥</div>
<div class=paragraph> उन्होंने प्रजा को सैकड़ों प्रकार की शिल्प-कलाओं का उपदेश दिया । नगरों का विभाग, ग्राम आदि का बसाना, और मकान आदि के बनाने की कला प्रजा को सिखायी ॥२५५॥</div>
<div class=paragraph> भगवान ने जिन पुरुषों को विपत्तिग्रस्त मनुष्यों की रक्षा करने में नियुक्त किया था वे अपने गुणों के कारण लोक में 'क्षत्रिय' इस नाम से प्रसिद्धि को प्राप्त हुए ॥२५६॥</div>
<div class=paragraph> वाणिज्य, खेती, गोरक्षा आदि के व्यापार में जो लगाये गये थे वे लोक में 'वैश्य' कहलाये ॥२५७॥</div>
<div class=paragraph> जो नीच कार्य करते थे तथा शास्त्र से दूर भागते थे उन्हें 'शूद्र' संज्ञा प्राप्त हुई । इनके प्रेष्य दास आदि अनेक भेद थे ॥२५८॥</div>
<div class=paragraph> इस प्रकार सुख को प्राप्त कराने वाला वह युग भगवान् ऋषभदेव के द्वारा किया गया था तथा उसमें सब प्रकार को सम्पदाएँ सुलभ थीं इसलिए प्रजा उसे कृतयुग कहने लगी थी ॥२५९॥ भगवान् ऋषभदेव के सुनन्दा और नन्दा नाम की दो स्त्रियाँ थीं । उनसे उनके भरत आदि महा-प्रतापी पुत्र उत्पन्न हुए थे ॥२६०॥</div>
<div class=paragraph> भरत आदि सौ भाई थे तथा गुणों के सम्बन्ध से अत्यन्त सुन्दर थे इसलिए यह पृथ्वी उनसे अलंकृत हुई थी तथा निरन्तर ही अनेक उत्सव प्राप्त करती रहती थी ॥२६१॥</div>
<div class=paragraph> अपरिमित कान्ति को धारण करने वाले जगद्गुरु भगवान् ऋषभदेव को अनुपम ऐश्वर्य का उपभोग करते हुए जब बहुत भारी काल व्यतीत हो गया ॥२६२॥</div>
<div class=paragraph> तब एक दिन नीलांजना नामक देवी के नृत्य करते समय उन्हें वैराग्य की उत्पत्ति में कारणभूत निम्न प्रकार को बुद्धि उत्पन्न हुई ॥२६३॥</div>
<div class=paragraph> वे विचारने लगे कि अहो! संसार के ये प्राणी दूसरों को सन्तुष्ट करने वाले कार्यों से विडम्बना प्राप्त कर रहे हैं । प्राणियों के ये कार्य पागलों की चेष्टा के समान हैं तथा अपने शरीर को खेद उत्पन्न करने के लिए कारणस्वरूप हैं ॥२६४॥</div>
<div class=paragraph> संसार की विचित्रता देखो, यहाँ कोई तो पराधीन होकर दास वृत्ति को प्राप्त होता है और कोई गर्व से स्खलित वचन होता हुआ उसे आज्ञा प्रदान करता है ॥२६५॥</div>
<div class=paragraph> इस संसार को धिक्कार हो कि जिसमें मोही जीव दुःख को ही, सुख समझकर, उत्पन्न करते हैं ॥२६६॥</div>
<div class=paragraph> इसलिए मैं तो इस विनाशीक तथा कृत्रिम सुख को छोड़कर सिद्ध जीवों का सुख प्राप्त करने के लिए शीघ्र ही प्रयत्न करता हूँ ॥२६७॥</div>
<div class=paragraph> इसतरह यहाँ भगवान का चित्त शुभ विचार में लगा हुआ था कि वहाँ उसी समय लौकान्तिक देवों ने आकर निम्न प्रकार निवेदन करना प्रारम्भ कर दिया ॥२६८॥</div>
<div class=paragraph> वे कहने लगे कि हे नाथ! आपने जो तीन लोक के जीवों का हित करने का विचार किया है सो बहुत ही उत्तम बात है । इस समय मोक्ष का मार्ग बन्द हुए बहुत समय हो गया है ॥२६९॥ ये प्राणी उपदेश दाता के बिना संसाररूपी महासागर में गोता लगा रहे हैं ॥२७०॥</div>
<div class=paragraph> इस समय प्राणी आपके द्वारा बतलाये हुए मार्ग से चलकर अविनाशी सुख से युक्त तथा लोक के अग्रभाग में स्थित मुक्त जीवों के पद को प्राप्त हों ॥२७१॥</div>
<div class=paragraph> इस प्रकार देवों के द्वारा कहे हुए वचन स्वयंबुद्ध भगवान् आदिनाथ के समक्ष पुनरुक्तता को प्राप्त हुए ॥२७२॥</div>
<div class=paragraph> ज्यों ही भगवान ने गृहत्याग का निश्चय किया त्यों ही इन्द्र आदि देव पहले की भाँति आ पहुँचे ॥२७३॥</div>
<div class=paragraph> आकर समस्त देवों ने नमस्कार पूर्वक भगवान की स्तुति की और हे नाथ! आपने बहुत अच्छा विचार किया है यह शब्द बार-बार कहे ॥२७४॥</div>
<div class=paragraph>तदनन्तर, जिसने रत्नों की कान्ति के समूह से दिशाओं के अग्रभाग को व्याप्त कर रखा था, जिसके दोनों ओर चन्द्रमा की किरणों के समूह के समान सुन्दर चमर ढोलें जा रहे थे, पूर्ण चन्द्रमा के समान दर्पण से जिसकी शोभा बढ़ रही थी, जो बुद्बुद के आकार मणिमय गोलकों से सहित थी, अर्द्धचन्द्राकार से सहित थी, पताकाओं के वस्त्र से सुशोभित थी, दिव्य मालाओं से सुगन्धित थी, मोतियों के हार से विराजमान थी, देखने में बहुत सुन्दर थी, विमान के समान जान पड़ती थी, जिसमें लगी हुई छोटी-छोटी घण्टियाँ रुन-झुन शब्द कर रही थीं, और इन्द्र ने जिस पर अपना कन्‍धा लगा रखा था ऐसी देवरूपी शिल्पियों के द्वारा निर्मित पालकी पर सवार होकर भगवान् अपने धर से बाहर निकले ॥२७५-२७८॥</div>
<div class=paragraph> तदनन्तर बजते हुए बाजों और नृत्य करते हुए देवों के प्रतिध्वनि पूर्ण शब्द से तीनों लोकों का अन्तराल भर गया ॥२७९॥ बहुत भारी वैभव और भक्ति से युक्त देवों के साथ भगवान् तिलक नामक उद्यान में पहुँचे ॥२८०॥</div>
<div class=paragraph> भगवान् वृषभदेव प्रजा अर्थात् जन समूह से दूर हो उस तिलक नामक उद्यान में पहुँचे थे इसलिए उस स्थान का नाम 'प्रजाग्' प्रसिद्ध हो गया अथवा भगवान ने उस स्थान पर बहुत भारी याग अर्थात् त्याग किया था, इसलिए उसका नाम प्रयाग भी प्रसिद्ध हुआ ॥२८१॥</div>
<div class=paragraph> वहाँ पहुँचकर भगवान ने माता-पिता तथा बन्धुजनों से दीक्षा लेने की आज्ञा ली और फिर 'नम: सिद्धेभ्य:' -- सिद्धों के लिए नमस्कार हो यह कह दीक्षा धारण कर ली ॥२८२॥</div>
<div class=paragraph> महामुनि वृषभदेव ने सब अलंकारों के साथ ही साथ वस्त्रों का भी त्याग कर दिया और पंचमुष्टियों के द्वारा केश उखाड़कर फेंक दिये ॥२८३॥</div>
<div class=paragraph> इन्द्र ने उन केशों को रत्नमयी पिटारे में रख लिया और तदनन्तर मस्तक पर रखकर उन्हें क्षीर-सागर में क्षेप आया ॥२८४॥</div>
<div class=paragraph> समस्त देव दीक्षा-कल्याणक सम्बन्धी उत्सव कर जिस प्रकार आये थे उसी प्रकार चले गये, साथ ही मनुष्य भी अपना हृदय हराकर यथास्थान चले गये ॥२८५॥</div>
<div class=paragraph> उस समय चार हजार राजाओं ने जो कि भगवान के अभिप्राय को नहीं समझ सके थे केवल स्वामी-भक्ति से प्रेरित होकर नग्न अवस्था को प्राप्त हुए थे ॥२८६॥</div>
<div class=paragraph> तदनन्तर इन्द्रियों की समान अवस्था धारण करने वाले भगवान् वृषभदेव छह माह तक कायोत्सर्ग से सुमेरु पर्वत के समान निश्चल खड़े रहे ॥२८७॥</div>
<div class=paragraph> हवा से उड़ी हुई उनकी अस्त-व्यस्त जटाएँ ऐसी जान पडती थीं मानो समीचीन ध्यानरूपी अग्नि से जलते हुए कर्म के घूम की पंक्तियाँ ही हों ॥२८८॥</div>
<div class=paragraph> तदनन्तर छह माह भी नहीं हो पाये थे कि साथ-साथ दीक्षा लेने वाले राजाओं का समूह परीषहरूपी महा योद्धाओं के द्वारा परास्त हो गया ॥२८९॥ उनमें से कितने ही राजा दु:खरूपी वायु से ताड़ित होकर पृथिवी पर गिर गये और कितने ही कुछ सबल शक्ति के धारक होने से पृथिवी पर बैठ गये ॥२९०॥</div>
<div class=paragraph> कितने ही भूख से पीड़ित हो कायोत्सर्ग छोड़कर फल खाने लगे । कितने हों सन्तृप्त शरीर होने के कारण शीतल जल में जा घुसे ॥२९१॥</div>
<div class=paragraph> कितने ही चारित्र का बन्धन तोड़ उन्मत्त हाथियों की तरह पहाड़ों की गुफाओं में घुसने लगे और कितने ही फिर से मन को लौटाकर जिनेन्द्रदेव के दर्शन करने के लिए उद्यत हुए ॥२९२॥</div>
<div class=paragraph> उन सब राजाओं में भरत का पुत्र मरीचि बहुत अहंकारी था इसलिए वह गेरुआ वस्त्र धारण कर परिव्राजक बन गया तथा वल्कलों को धारण रहनेवाले कितने ही लोग उसके साथ हो गये ॥२९३॥</div>
<div class=paragraph> वे राजा लोग नग्नरूप में ही फलादिक ग्रहण करने के लिए जब उद्यत हुए तब अदृश्य देवताओं के निम्नांकित वचन आकाश में प्रकट हुए । हे राजाओं! तुम लोग नग्न वेष में रहकर यह कार्य न करो क्योंकि ऐसा करना तुम्हारे लिए अत्यन्त दुःख का कारण होगा ॥२९४-२९५॥</div>
<div class=paragraph> देवताओं के वचन सुनकर कितने ही लोगों ने वृक्षों के पत्ते पहन लिये, कितने ही लोगों ने वृक्षों के वल्कल धारण कर लिये, कितने ही लोगों ने चमड़े से शरीर आच्छादित कर लिया और कितने ही लोगों ने पहले छोड़े हुए वस्त्र ही फिर से ग्रहण कर लिये ॥२९६॥</div>
<div class=paragraph> अपने नग्न वेष से लज्जित होकर कितने ही लोगों ने कुशाओं का वह धारण किया । इस प्रकार पत्र आदि धारण करने के बाद वे सब फलों तथा शीतल जल से तृप्ति को प्राप्त हुए ॥२९७॥</div>
<div class=paragraph> तदनन्तर जिनकी बुरी हालत हो रही थी ऐसे भ्रष्ट हुए सब राजा लोग एकत्रित हो दूर जाकर निशंक भाव से परस्पर में सलाह करने लगे ॥२९८॥</div>
<div class=paragraph> उनमें से किसी राजा ने अन्य राजाओं को सम्बोधित करते हुए कहा । कि आप लोगों में से किसी से भगवान ने कुछ कहा था ॥२९९॥ इसके उत्तर में अन्य राजाओं ने कहा कि इन्होंने हम लोगो में से किसी से कुछ भी नहीं कहा है । यह सुनकर भोगों की अभिलाषा रखनेवाले किसी राजा ने कहा कि तो फिर यहाँ रुकने से क्या लाभ है? उठिए, हम लोग अपने-अपने देश चलें और पुत्र तथा स्त्री आदि का मुख देखने से उत्पन्न हुआ सुख प्राप्त करें ॥३००-३०१॥</div>
<div class=paragraph> उन्ही में से किसी ने कहा कि चूँकि हम लोग दुखी हैं अत: चलने के लिए तैयार हैं । इस समय ऐसा कोई कार्य नहीं जिसे दुःख के कारण हम कर न सकें परन्तु यह स्मरण रखना चाहिए कि हम लोगों को स्वामी के बिना अकेला ही वापिस आया देखकर भरत मारेगा और अवश्य ही हम लोगों के देश छीन लेगा ॥३०२-३०३॥</div>
<div class=paragraph> अथवा भगवान् ऋषभदेव जब फिर से राज्य प्राप्त कर गई वनवास छोड़कर पुन: राज्य करने लगेंगे तब हम लोग निर्लज्ज होकर इन्हें मुख कैसे दिखावेंगे? ॥२८४॥</div>
<div class=paragraph> इसलिए हम लोग फलादि का भक्षण करते हुए यहीं पर रहें और इच्छानुसार सुखपूर्वक भ्रमण करते हुए इन्हीं की सेवा करते रहें ॥२८५॥</div>
<div class=paragraph>अथानन्तर - भगवान् ऋषभदेव प्रतिमायोग से विराजमान थे कि भोगों की याचना करने में तत्पर नमि और विनमि उनके चरणों में नमस्कार कर वहीं पर खड़े हो गये ॥३०६॥</div>
<div class=paragraph> उसी समय आसन के कम्पायमान होने से नागकुमारों के अधिपति धरणेन्द्र ने यह जान लिया कि नमि और विनमि भगवान से याचना कर रहें हैं । यह जानते ही वह शीघ्रता से वहाँ आ पहुँचा ॥३०७॥</div>
<div class=paragraph> धरणेन्द्र ने विक्रिया से भगवान का रूप धरकर नमि और विनमि के लिए दो उत्कृष्ट विद्याएँ दीं । उन विद्याओं को पाकर वे दोनों उसी समय विजयार्ध पर्वत पर चले गये ॥३०८॥</div>
<div class=paragraph> समान भूमि-तल से दश योजन ऊपर चलकर विजयार्ध पर्वत पर विद्याधरों के निवास-स्थान बने हुए हैं । उनके वे निवास-स्थान नाना देश और नगरों से व्यास हैं तथा भोगों से भोगभूमि के समान जान पड़ते हैं ॥३०९॥ विद्याधरों के निवास-स्थान से दश योजन ऊपर चलकर गन्धर्व और किन्नर देवों के हजारों नगर बसे हुए हैं ॥३१०॥</div>
<div class=paragraph> वहाँ से पांच योजन और ऊपर चलकर वह पर्वत अरहन्त भगवान के मन्दिरों से आच्छादित है तथा नन्दीश्‍वर द्वीप के पर्वत के समान जान पड़ता है ॥३११॥</div>
<div class=paragraph> अर्हन्त भगवान के उन मन्दिरों में स्वाध्याय के प्रेमी, चारणऋद्धि के धारक परम तेजस्वी मुनिराज निरन्तर विद्यमान रहते हैं ॥३१२॥</div>
<div class=paragraph> उस विजयार्ध पर्वत की दक्षिण श्रेणी पर रथनूपुर तथा सन्ध्याभ्र को आदि लेकर पचास नगरियाँ हैं और उत्तर श्रेणी पर गगनवल्लभ आदि साठ नगरियाँ हैं ॥३१३-३१४॥</div>
<div class=paragraph> ये प्रत्येक नगरियां एक से एक बढ़कर हैं, नाना देशों और गाँवों से व्याप्त हैं, मटम्बों से संकीर्ण हैं, खेट और कर्वटों के विस्तर से मुक्त हैं ॥३१५॥</div>
<div class=paragraph> बड़े-बड़े गोपुरों और अट्टालिकाओं से विभूषित हैं, सुवर्णमय कोटों और तोरणों से अलंकृत हैं, वापिकाओं और बगीचों से व्याप्त हैं, स्वर्ग सम्बन्धी भोगों का उत्सव प्रदान करने वाली हैं, बिना जोते ही उत्पन्न होनेवाले सर्व प्रकार के फलों के वृक्षों से सहित हैं, सर्व प्रकार की औषधियों से आकीर्ण हैं, और सबके मनोरथों को सिद्ध करने वाली हैं ॥३१६-३१७॥</div>
<div class=paragraph> उनका पृथ्वीतल हमेशा भोगभूमि के समान सुशोभित रहता है, वहाँ के निर्झर सदा मधु, दूध, घी आदि रसों को बहाते हैं, वहाँ के सरोवर कमलों से युक्त तथा हंस आदि पक्षियों से विभूषित हैं । वहाँ की वापिकाओ की सीढ़ियाँ मणियों तथा सुवर्ण से निर्मित हैं, उनमें मधु के समान स्वच्छ और मीठा पानी भरा रहता है, तथा वे स्वयं कमलों की पराग से आच्छादित रहती हैं । वहाँ की शालाओं में बछड़ों से सुशोभित उन कामधेनुओं के झुण्ड के झुण्ड बँधे रहते हैं जिनकी कि कान्ति पूर्ण चन्द्रमा के समान है, जिनके खुर और सींग सुवर्ण के समान पीले हैं तथा जो नेत्रों को आनन्द देने वाली है ॥३१८-३२१॥</div>
<div class=paragraph> वही वे गायें रहती हैं जिनका कि गोबर और मूत्र भी सुगन्धि से युक्त है तथा रसायन के समान कान्ति और वीर्य को देनेवाला है, फिर उनके दूध की तो उपमा ही किससे दी जा सकती है? ॥३२२॥</div>
<div class=paragraph> उन नगरियों में नील कमल के समान श्यामल तथा कमल के समान लालकान्ति को धारण करने वाली भैंसों की पंक्तियाँ अपने बछड़ों के साथ सदा विचरती रहती है ॥323॥ वहाँ पर्वतों के समान अनाज की राशियाँ हैं, वहाँ की खत्तियों <span class=comment>(अनाज रखने की खोडियों)</span> का कभी क्षय नहीं होता, वापिकाओं और बगीचों से घिरे हुए वहाँ के महल बहुत भारी कान्ति को धारण करने वाले हैं ॥३२४॥</div>
<div class=paragraph> वहाँ के मार्ग धूलि और कण्टक से रहित, सुख उपजानेवाले हैं । जिन पर बड़े-बड़े वृक्षों की छाया हो रही है तथा जो सर्वप्रकार के रसों से सहित हैं ऐसी वहाँ की प्याऊ हैं ॥३२५॥</div>
<div class=paragraph> जिनकी मधुर आवाज कानों को आनन्दित करती है ऐसे मेघ वहाँ चार मास तक योग्य देश तथा योग्य काल में अमृत के समान मधुर जल की वर्षा करते हैं ॥३२६॥</div>
<div class=paragraph> वहाँ की हेमन्त ऋतु हिममिश्रित शीतल वायु से रहित होती है तथा इच्छानुसार वस्त्र प्राप्त करने वाले सुख के उपभोगी मनुष्यों के लिए आनन्ददायी होती है ॥३२७॥</div>
<div class=paragraph> वहाँ ग्रीष्म ऋतु में भी सूर्य मानो शंकित होकर ही मन्द तेज का धारक रहता है और नाना रत्नों की प्रभा से युक्त होकर कमलों को विकसित करता है ॥३२८॥</div>
<div class=paragraph> वहाँ की अन्य ऋतुएँ भी मनोवांछित वस्तुओं को प्राप्त कराने वाली हैं तथा वहाँ की निर्मल दिशाएँ नीहार <span class=comment>(कुहरा)</span> आदि से रहित होकर अत्यन्त सुशोभित रहती हैं ॥३२९॥ वहाँ ऐसा एक भी स्थान नहीं है जो कि सुख से युक्त न हो । वहाँ की प्रजा सदा भोगभूमि के समान क्रीड़ा करती रहती है ॥३३०॥</div>
<div class=paragraph> वहाँ की स्त्रियाँ अत्यन्त कोमल शरीर को धारण करने वाली हैं, सब प्रकार के आभूषणों से सुशोभित हैं, अभिप्राय के जानने में कुशल हैं, कीर्ति, लक्ष्मी, लज्जा, धैर्य और प्रभा को धारण करने वाली हैं ॥३३१॥</div>
<div class=paragraph> कोई ही कमल के भीतरी भाग के समान कान्ति वाली है, कोई नील कमल के समान श्यामल प्रभा की धारक है, कोई शिरीष के फूल के समान कोमल तथा हरित वर्ण की है और कोई बिजली के समान पीली कान्ति से सुशोभित है ॥३३२॥</div>
<div class=paragraph> वे स्त्रियाँ सुगन्धि से तो ऐसी जान पड़ती हैं मानो नन्दन वन की वायु से ही रची गई हों और मनोहर फूलों के आभरण धारण करने के कारण ऐसी प्रतिभासित होती हैं मानो वसन्त ऋतु से ही उत्पन्न हुई हों ॥३३३॥</div>
<div class=paragraph> जिनके शरीर चन्द्रमा की कान्ति से बने हुए के समान जान पड़ते थे ऐसी कितनी ही स्त्रियाँ अपनी प्रभारूपी चाँदनी से निरन्तर सरोवर भरती रहती थीं ॥३३४॥</div>
<div class=paragraph> वे स्त्रियां लाल, काले और सफेद इस तरह तीन रंगों को धारण करनेवाले नेत्रों से सुशोभित रहती हैं, उनकी चाल हंसिनियों के समान है, उनके स्तन अत्यन्त स्थूल हैं, उदर कृश हैं, और उनके हाव-भाव-विलास देवांगनाओं के समान हैं ॥३३५॥</div>
<div class=paragraph> वहाँ के मनुष्‍य भी चन्द्रमा के समान सुन्दर मुख वाले हैं, शूरवीर हैं, सिंह के समान चौड़े वक्षःस्थल से युक्त हैं, लम्बी भुजाओं से विभूषित हैं, आकाश में चलने में समर्थ हैं, उत्तम लक्षण, गुण और क्रियाओं से सहित  ॥३३६॥</div>
<div class=paragraph> न्यायपूर्वक प्रवृत्ति करने से सदा सन्तुष्ट रहते हैं, देवों के समान प्रभा के धारक हैं, काम के समान सुन्दर हैं और इच्छानुसार स्त्रियों सहित जहाँ-तहां घूमते हैं ॥३३७॥</div>
<div class=paragraph> इसप्रकार जिनका चित्त विद्यारूपी स्त्रियों में आसक्त रहता है ऐसे भूमि निवासी देव अर्थात् विद्याधर, अन्तराय रहित हो विजयार्ध पर्वत की दोनों मनोहर श्रेणियों में धर्म के फलस्वरूप प्राप्त हुए मनोवांछित भोगों को भोगते रहते हैं ॥३३८॥</div>
<div class=paragraph> इस प्रकार के समस्त भोग, प्राणियों को धर्म के द्वारा ही प्राप्त होते हैं इसलिए हे भव्य जीवों! जिस प्रकार आकाश में सूर्य अन्धकार को नष्ट करता है, उसी प्रकार तुम लोग भी अपने अन्तरंग सम्बन्धी अज्ञानान्धकार को नष्ट कर एक धर्म को ही प्राप्त करने का प्रयत्न करो ॥३३९॥</div>
<div class=paragraph>इस प्रकार आर्ष नाम से प्रसिद्ध तथा रविषेणाचार्य विरचित पद्मचरित में विद्याधर लोक का वर्णन करनेवाला तीसरा पर्व पूर्ण हुआ ॥३॥</div><hr class=type_7>
<a href='#home' class=index>&#x1f3e0;</a>
<br><div class=title id=gatha-004><span class=incFontSz>+ </span><a href=#index>﻿चतुर्थ पर्व</a><span class=decFontSz> -</span></div><div class=gatha>﻿चतुर्थ पर्व</div>
<div class=paragraph>﻿अथानन्तर सुवर्ण के समान प्रभा के धारक ध्यानी भगवान् ऋषभदेव प्रभु जगत् के कल्याण के निमित्त दान धर्म की प्रवृत्ति करने के लिए उद्यत हुए ॥१॥ धीरवीर भगवान ने छह माह के बाद प्रतिमा योग समाप्त कर पृथिवी तल पर भ्रमण करना प्रारम्भ किया । भगवान् समस्त दोषों से रहित थे और मौन धारण कर ही विहार करते थे ॥२॥</div>
<div class=paragraph> जिनका शरीर बहुत ही ऊँचा था तथा जो अपने शरीर की प्रभा से आस-पास के भूमण्डल को आलोकित कर रहे थे ऐसे भ्रमण करने वाले भगवान के दर्शन कर प्रजा यह समझती थी मानो दूसरा सूर्य ही भ्रमण कर रहा है ॥३॥</div>
<div class=paragraph> वे जिनराज पृथिवी तल पर जहां-जहाँ चरण रखते थे वहाँ ऐसा जान पड़ता था मानो कमल ही खिल उठे हों ॥४॥</div>
<div class=paragraph> उनके कन्धे मेरुपर्वत के शिखर के समान ऊँचे तथा देदीप्यमान थे, उनपर बड़ी-बड़ी जटाएँ किरणों की भाँति सुशोभित हो रही थीं और भगवान् स्वयं बड़ी सावधानी से-ईर्यासमिति से नीचे देखते हुए विहार करते थे ॥५॥</div>
<div class=paragraph> जो शोभा से मेरु पर्वत के समान जान पड़ते थे ऐसे भगवान् ऋषभदेव किसी दिन विहार करते-करते मध्याह्न के समय हस्तिनापुर नगर में प्रविष्ट हुए ॥६॥ मध्याह्न के सूर्य के समान देदीप्यमान उन पुरुषोत्तम के दर्शन कर हस्तिनापुर के समस्त स्त्री-पुरुष बड़े आश्चर्य से मोह को प्राप्त हो गये अर्थात् किसी को यह ध्यान नहीं रहा कि यह आहार की वेला है इसलिए भगवान को आहार देना चाहिए ॥७॥</div>
<div class=paragraph> वहाँ के लोग नाना वर्णों के वस्त्र, अनेक प्रकार के रत्न और हाथी, घोड़े, रथ तथा अन्य प्रकार के वाहन ला-लाकर उन्हें समर्पित करने लगे ॥८॥</div>
<div class=paragraph> विनीत वेष को धारण करने वाले कितने ही लोग पूर्णचन्द्रमा के समान मुख वाली तथा कमलों के समान नेत्रों से सुशोभित सुन्दर-सुन्दर कन्याएँ उनके पास ले आये ॥९॥</div>
<div class=paragraph> जब वे पतिव्रता कन्याएँ भगवान के लिए रुचिकर नहीं हुई तब वे निराश होकर स्वयं अपने आप से ही द्वेष करने लगीं और आभूषण दूर फेंक भगवान का ध्यान करती हुई खड़ी रह गयी ॥१०॥</div>
<div class=paragraph> अथानन्तर -- महल के शिखर पर खड़े राजा श्रेयांस ने उन्हें स्नेहपूर्ण दृष्टि से देखा और देखते ही उसे पूर्वजन्म का स्मरण हो आया ॥११॥</div>
<div class=paragraph> राजा श्रेयांस महल से नीचे उतरकर अन्तःपुर तथा अन्य मित्रजनों के साथ उनके पास आया और हाथ जोड़कर स्तुति-पाठ करता हुआ प्रदक्षिणा देने लगा । भगवान की प्रदक्षिणा देता हुआ राजा श्रेयांस ऐसा सुशोभित हो रहा था, मानो मेरु के मध्य भाग की प्रदक्षिणा देता हुआ सूर्य ही हो ॥१२-१३॥</div>
<div class=paragraph> सर्वप्रथम: राजा ने अपने केशों से भगवान के चरणों का मार्जन कर आनन्द के आँसुओं से उनका प्रक्षालन किया ॥१४॥</div>
<div class=paragraph> रत्नमयी पात्र से अर्घ देकर उनके चरण धोये, पवित्र स्थान में उन्हें विराजमान किया और तदनन्तर उनके गुणों से आकृष्ट चित्त हो, कलश में रखा हुआ इक्षु का शीतल जल, लेकर विधिपूर्वक श्रेष्ठ पारणा करायी-आहार दिया ॥१५-१६॥ उसी समय आकाश में चलने वाले देवों ने प्रसन्न होकर साधु-साधु, धन्य-धन्य शब्दों के समूह से मिश्रित एवं दिग्मण्डल को मुखरित करनेवाला दुन्दुभि बाजों का भारी शब्द किया ॥१७॥</div>
<div class=paragraph> प्रथम जाति के देवों के अधिपतियों ने अहो दानं अहो दानं कहकर हर्ष के साथ पांच रंग के फूल बरसाये ॥१८॥</div>
<div class=paragraph> अत्यन्त सुखकर स्पर्श से सहित, दिशाओं को सुगन्धित करने वाले वायु बहने लगी और आकाश को व्याप्त करती हुई रत्‍नों  की धारा बरसने लगी ॥१९॥</div>
<div class=paragraph> इस प्रकार उधर राजा श्रेयांस तीनों जगत् को आश्चर्य में डालने वाले देवकृत सम्मान को प्राप्त हुआ और इधर सम्राट भरत ने भी बहुत भारी प्रीति के साथ उसकी पूजा की॥२०॥</div>
<div class=paragraph>अथानन्तर इन्द्रियों को जीतने वाले भगवान् ऋषभदेव, दिगम्बर मुनियों का वत कैसा है? उन्हें किस प्रकार आहार दिया जाता है? इसकी प्रवृत्ति चलाकर फिर से शुभ ध्यान में लीन हो गये ॥२१॥</div>
<div class=paragraph> तदनन्तर शुक्लध्यान के प्रभाव से मोहनीय कर्म का क्षय हो जाने पर उन्हें लोक और अलोक को प्रकाशित करनेवाला केवलज्ञान उत्पन्न हो गया ॥२२॥</div>
<div class=paragraph> केवलज्ञान के साथ ही बहुत भारी भामण्डल उत्पन्न हुआ । उनका वह भामण्डल रात्रि और दिन के कारण होनेवाले काल के भेद को दूर कर रहा था अर्थात् उसके प्रकाश के कारण वहां रात-दिन का विभाग नहीं रह पाता था ॥२३॥</div>
<div class=paragraph> जहाँ भगवान को केवलज्ञान हुआ था वहीं एक अशोक वृक्ष प्रकट हो गया । उस अशोक वृक्ष का स्कन्ध बहुत मोटा था, वह रत्‍नमयी फूलों से अलंकृत था तथा उसके लाल-लाल पल्लव बहुत ही अधिक सुशोभित हो रहे थे ॥२४॥</div>
<div class=paragraph> आकाश में स्थित देवों ने सुगन्धि से भ्रमरों को आकर्षित करने वाली एवं नाना आकार में पड़ने वाली फूलों की वर्षा की ॥२५॥</div>
<div class=paragraph> जिनके शब्द, क्षोभ को प्राप्त हुए समुद्र के शब्द के समान भारी थे ऐसे बड़े-बड़े दुन्दुभि बाजे, अदृश्य शरीर के धारक देवों के द्वारा करपल्लवों से ताड़ित होकर विशाल शब्द करने लगे ॥२६॥ जिनके नेत्र कमल की कलिकाओं के समान थे तथा जो सर्वप्रकार के आभूषणों से सुशोभित थे ऐसे दोनों ओर खड़े हुए दो यक्ष, चन्द्रमा की हँसी उड़ाने वाले-सफेद चमर इच्छानुसार चलाने लगे ॥२७॥</div>
<div class=paragraph> जो मेरु के शिखर के समान ऊँचा था, पृथिवी रूपी स्त्री का मानो मुकुट ही था, और अपनी किरणों से सूर्य को तिरस्कृत कर रहा था ऐसा सिंहासन उत्पन्न हुआ ॥२८॥</div>
<div class=paragraph> जो तीन लोक की प्रभुता का चिह्न स्वरूप था, मोतियों की लड़ियों से विभूषित था और भगवान के निर्मल यश के समान जान पड़ता था ऐसा छत्र-त्रय उत्पन्न हुआ ॥२९॥</div>
<div class=paragraph> आचार्य रविषेण कहते हैं कि समवसरण के बीच सिंहासन पर विराजमान हुए भगवान की शोभा का वर्णन करने के लिए मात्र केवलज्ञानी ही समर्थ हैं, हमारे जैसे तुच्छ पुरुष उस शोभा का वर्णन कैसे कर सकते हैं ॥३०॥</div>
<div class=paragraph>तदनन्तर अवधिज्ञान के द्वारा, भगवान को केवलज्ञान उत्पन्न होने का समाचार जानकर सब इन्द्र अपने-अपने परिवारों के साथ वन्दना करने के लिए शीघ्र ही वहाँ आये ॥३१॥</div>
<div class=paragraph> सर्व प्रथम वृषभसेन नामक मुनिराज इनके प्रसिद्ध गणधर हुए थे । उनके बाद महा-वैराग्य को धारण करनेवाले अन्य-अन्य मुनिराज भी गणधर होते रहे थे ॥३२॥</div>
<div class=paragraph> उस समवसरण में जब मुनि, श्रावक तथा देव आदि सब लोग यथास्थान अपने-अपने कोठों में बैठ गये तब गणधर ने भगवान से उपदेश देने की प्रेरणा की ॥३३॥</div>
<div class=paragraph> भगवान अपने शब्द से देव-दुन्दुभियों के शब्द को तिरोहित करते एवं तत्वार्थ को सूचित करने वाली निम्नांकित वाणी कहने लगे ॥३४॥</div>
<div class=paragraph> उन्होंने कहा कि इस त्रिलोकात्मक समस्त संसार में हित चाहने वाले लोगों को एक धर्म ही परम शरण है, उसी से उत्कृष्ट सुख प्राप्त होता है ॥३५॥</div>
<div class=paragraph> प्राणियों की समस्त चेष्टाएँ सुख के लिए हैं और सुख धर्म के निमित्त से होता है, ऐसा जानकर है भव्य जन! तुम सब धर्म का संग्रह करो ॥३६॥ बिना मेघों के वृष्टि कैसे हो सकती है और बिना बीज के अनाज कैसे उत्पन्‍न  हो सकता है । इसी तरह बिना धर्म के जीवों को सुख कैसे उत्‍पन्‍न हो सकता है? ॥३७॥</div>
<div class=paragraph> जिस प्रकार पंगु मनुष्‍य चलने को इच्छा करे, गूँगा मनुष्‍य बोलने की इच्‍छा करे, और अन्धा मनुष्य देखने की इच्छा करे उसी प्रकार धर्म के बिना सुख प्राप्त करना है ॥३८॥</div>
<div class=paragraph> जिस प्रकार इस संसार में परमाणु से छोटी कोई चीज नहीं है और आकाश से बड़ी कोई वस्तु नहीं है उसी प्रकार प्राणियों का धर्म से बड़ा कोई मित्र नहीं है ॥३९॥</div>
<div class=paragraph> जब धर्म से ही मनुष्य सम्बन्धी भोग, स्वर्ग और मुक्त जीवों को सुख प्राप्त हो जाता है तब दूसरा कार्य करने से क्या लाभ है? ॥४०॥</div>
<div class=paragraph> जो विद्वज्जन अहिंसा से निर्मल धर्म की सेवा करते हैं उन्हीं का ऊर्ध्वगमन होता है अन्य जीव तो तिर्यग्लोक अथवा अधोलोक में ही जाते हैं ॥४१॥</div>
<div class=paragraph> यद्यपि अन्यलिंगी-हंस-परमहंस-परिव्राजक आदि भी तपश्चरण की शक्ति से ऊपर जा सकते हैं - स्वर्गों में उत्पन्न हो सकते हैं तथापि वे वहां किंकर होकर अन्य देवों की उपासना करते हैं ॥४२॥</div>
<div class=paragraph> वे वहाँ देव होकर भी कर्म के वश दुर्गति के दुःख पाकर स्वर्ग से च्युत होते हैं और दुःखी होते हुए तिर्यंच-योनि प्राप्त करते हैं ॥४३॥</div>
<div class=paragraph> जो सम्यग्दर्शन से सम्पन्न है तथा जिन्होंने जिनशासन का अच्छी तरह अभ्यास किया है वे स्वर्ग जाते हैं और वहाँ से च्युत होने पर रत्नत्रय को पाकर उत्कष्ट मोक्ष को प्राप्त करते हैं ॥४४॥</div>
<div class=paragraph> वह धर्म गृहस्थों और मुनियों के भेद से दो प्रकार का है। इन दो के सिवाय जो तीसरे प्रकार का धर्म मानते हैं वे मोहरूपी अग्नि से जले हुए हैं ॥४५॥</div>
<div class=paragraph> पाँच अणुव्रत, तीन गुणव्रत और चार शिक्षाव्रत, यह गृहस्थों का धर्म है ॥४६॥ जो गृहस्थ उस समय सब प्रकार के आरम्भ का त्याग कर शरीर में भी नि:स्पृह हो जाते हैं तथा समता भाप से मरण करते हैं वे उत्तम-गति को प्राप्त होते हैं ॥४७॥</div>
<div class=paragraph> पांच महाव्रत, पाँच समितियां और तीन गुप्तियां यह मुनियों का धर्म है ॥४८॥</div>
<div class=paragraph> जो मनुष्य मुनि धर्म से युक्त होकर शुभ-ध्यान में तत्पर रहते हैं वे इस दुर्गन्धिपूर्ण वीभत्स शरीर को छोड़कर स्वर्ग अथवा मोक्ष को प्राप्त होते हैं ॥४९॥</div>
<div class=paragraph> जो मनुष्य उत्कृष्ट ब्रह्मचारी दिगम्बर मुनियों की भावपूर्वक स्तुति करते हैं वे भी धर्म को प्राप्त हो सकते हैं ॥५०॥</div>
<div class=paragraph> वे उस धर्म के प्रभाव से कुगतियों में नहीं जाते किन्तु उस रत्नत्रयरूपी धर्म को प्राप्त कर लेते हैं जिसके कि प्रभाव से पापबन्धन से मुक्त हो जाते हैं ॥५१॥</div>
<div class=paragraph> इस प्रकार देवाधिदेव भगवान् वृषभदेव के द्वारा कहे उत्तम धर्म को सुनकर देव और मनुष्‍य सभी परम हर्ष को प्राप्त हुए ॥५२॥</div>
<div class=paragraph>कितने ही लोगों ने सम्यग्दर्शन और सम्यग्ज्ञान को धारण किया । कितने ही लोगों ने गृहस्थ धर्म अंगीकार किया और अपनी शक्ति का अनुसरण करने वाले कितने ही लोगों ने मुनिव्रत स्वीकार किया ॥५३॥</div>
<div class=paragraph> तदनन्तर जाने के लिए उद्यत हुए सुर और असुरों ने जिनेन्द्र देव को नमस्कार किया, उनकी स्तुति की और फिर धर्म से विभूषित होकर सब लोग अपने-अपने स्थानों पर चले गये ॥५४॥</div>
<div class=paragraph> भगवान का गमन इच्छा वश नहीं होता था फिर भी वे जिस-जिस देश में पहुंचते थे वहाँ सौ योजन तक का क्षेत्र स्वर्ग के समान हो जाता था ॥५५॥</div>
<div class=paragraph> इस प्रकार अनेक देशों में भ्रमण करते हुए जिनेन्द्र भगवान ने शरणागत भव्य जीवों को रत्नत्रय का दान देकर संसार-सागर से पार किया था ॥५६॥ भगवान के चौरासी गणधर थे और चौरासी हजार उत्तम तपस्वी साधु थे ॥५७॥</div>
<div class=paragraph> वे सब साधु अत्यन्त निर्मल हृदय के धारक थे तथा सूर्य और चन्द्रमा के समान प्रभा से संयुक्त थे । इन सबसे परिवृत्त होकर भगवान ने समस्त पृथिवी पर विहार किया था ॥५८॥</div>
<div class=paragraph> भगवान् ऋषभदेव का पुत्र राजा भरत चक्रवर्ती की लक्ष्मी को प्राप्त हुआ था और उसी के नाम से यह क्षेत्र संसार में भरत क्षेत्र के नाम से प्रसिद्ध हुआ था ॥५९॥</div>
<div class=paragraph> भगवान् ऋषभदेव के सौ पुत्र थे जो एक से एक बढ़कर तेज और कान्ति से सहित थे तथा जो अन्त में श्रमणपद-मुनिपद धारण कर परमपद--निर्वाणधाम को प्राप्त हुए थे ॥६०॥</div>
<div class=paragraph> उन सौ पुत्रों के बीच भरत चक्रवर्ती प्रथम पुत्र था जो कि सज्जनों के समूह से सेवित अयोध्या नाम की सुन्दर नगरी में रहता था ॥६१॥</div>
<div class=paragraph> उसके पास नव रत्नों से भरी हुई अक्षय नौ निधियां थीं, निन्यानवे हजार खानें थीं, तीन करोड़ गायें थीं, एक करोड़ हल थे, चौरासी लाख उत्तम हाथी थे, वायु के समान वेग वाले अठारह करोड़ घोड़े थे, बत्तीस हजार महा प्रतापी राजा थे, नगरों से सुशोभित बत्तीस हजार ही देश थे, देव लोग सदा जिनकी रक्षा किया करते थे ऐसे चौदह रत्न थे, और छियानवे हजार स्त्रियां थीं । इस प्रकार उसके समस्त ऐश्‍वर्य का वर्णन करना अशक्य है-कठिन कार्य है ॥६२-६६॥ पोदनपुर नगर में भरत का सौतेला भाई राजा बाहुबली रहता था । वह अत्यन्त शक्तिशाली था तथा 'मैं और भरत एक ही पिता के दो पुत्र है' इस अहंकार से सदा भरत के विरुद्ध रहता था ॥६७॥</div>
<div class=paragraph> चक्ररत्न के अहंकार से चकनाचूर भरत अपनी चतुरंग सेना के द्वारा पृथिवी तल को आच्छादित करता हुआ उसके साथ युद्ध करने के लिए पोदनपुर गया ॥६८॥</div>
<div class=paragraph> वहाँ उन दोनों में हाथियों के समूह की टक्कर से उत्पन्न हुए शब्द से व्याप्त प्रथम युद्ध हुआ । उस युद्ध में अनेक प्राणी मारे गये ॥६९॥</div>
<div class=paragraph> यह देख भुजाओं के बल से सुशोभित बाहुबली ने हँसकर भरत से कहा कि इस तरह निरपराध दीन प्राणियों के वध से हमारा और आपका क्या प्रयोजन सिद्ध होनेवाला है ॥७०॥</div>
<div class=paragraph> यदि आपने मुझे निश्चल दृष्टि से पराजित कर दिया तो मैं अपने आपको पराजित समझ लूँगा अत: दृष्टियुद्ध में ही प्रवृत्त होना चाहिए ॥७१॥</div>
<div class=paragraph> बाहुबली के कहे अनुसार दोनों का दृष्टियुद्ध हुआ और उसमें भरत हार गया । तदनन्तर जल-युद्ध और बाहु-युद्ध भी हुए उनमें भी भरत हार गया । अन्त में भरत ने भाई का वध करने के लिए चक्ररत्न चलाया ॥७२॥</div>
<div class=paragraph> परन्तु बाहुबली चरमशरीरी थे अत: वह चक्ररत्‍न उनका वध करने में असमर्थ रहा और निष्फल हो लौटकर भरत के समीप वापस आ गया ॥७३॥</div>
<div class=paragraph> तदनन्तर भाई के साथ बैर का मूल कारण जानकर उदारचेता बाहुबली भोगों से अत्यन्त विरक्त हो गये ॥७४॥</div>
<div class=paragraph> उन्होंने उसी समय समस्त भोगों का त्यागकर वस्त्राभूषण उतारकर फेंक दिये और एक वर्ष तक मेरु पर्वत के समान निष्प्रकम्प खड़े रहकर प्रतिमा-योग धारण किया ॥७५॥</div>
<div class=paragraph> उनके पास अनेक वामियाँ लग गयीं जिनके बिलों से निकले हुए बड़े-बड़े साँपों और श्यामा आदि की लताओं ने उन्हें वेष्टित कर लिया । इस दशा में उन्हें केवलज्ञान प्राप्त हो गया ॥७६॥ तदनन्तर आयुकर्म का क्षय होने पर उन्होंने मोक्ष पद प्राप्त किया और इस अवसर्पिणी काल में सर्वप्रथम उन्होंने मोक्षमार्ग विशुद्ध किया-निष्कण्टक बनाया ॥७७॥</div>
<div class=paragraph> भरत चक्रवर्ती ने छह भागों से विभक्त भरत क्षेत्र की समस्त भूमि पर अपना निष्कण्टक राज्य किया ॥७८॥</div>
<div class=paragraph> उनके राज्य में भरत क्षेत्र के समस्त गांव विद्याधरों के नगरों के समान सर्व सुखों से सम्पन्न थे, समस्त नगर देवलोक के समान उत्कष्ट संपदाओं से युक्त थे ॥७९॥</div>
<div class=paragraph> और उनमें रहनेवाले मनुष्य, उस कृत युग में देवों के समान सदा सुशोभित होते थे । उस समय के मनुष्यों को मन में इच्छा होते ही तरह-तरह के वस्त्राभूषण प्राप्त होते रहते थे ॥८०॥</div>
<div class=paragraph> वहाँ के देश भोगभूमियों के समान थे, राजा लोकपालों के तुल्य थे और स्त्रियाँ अप्सराओं के समान काम की निवास भूमि थीं ॥८१॥</div>
<div class=paragraph> इस तरह जिस प्रकार इन्द्र स्वर्ग में अपने शुभकर्म का फल भोगता है उसी प्रकार भरत चक्रवर्ती भी एकछत्र पृथिवी पर अपने शुभकर्म का फल भोगता था ॥८२॥</div>
<div class=paragraph> एक हजार यक्ष प्रयत्न पूर्वक जिसकी रक्षा करते थे ऐसा समस्त इन्द्रियों को सुख देनेवाला उसका सुभद्रा नामक स्त्री-रत्न अतिशय शोभायमान था ॥८३॥</div>
<div class=paragraph> भरत चक्रवर्ती के पाँच सौ पुत्र थे जो पिता के द्वारा विभाग कर दिये हुए निष्कण्टक भरत क्षेत्र का उपभोग करते थे ॥८४॥</div>
<div class=paragraph> इस प्रकार महात्मा गौतम गणधर ने भगवान् ऋषभदेव तथा उनके पुत्र और पौत्रों का वर्णन किया जिसे सुनकर कुतूहल से भरे हुए राजा श्रेणिक ने फिर से यह कहा ॥८५॥</div>
<div class=paragraph> हे भगवन्! आपने मेरे लिए क्षत्रिय, वैश्य और शूद्र इन तीन वर्णों की उत्पत्ति तो कही अब मैं इस समय ब्राह्मणों की उत्पत्ति और जानना चाहता हूँ ॥८६॥ ये लोग धर्म प्राप्ति के निमित्त, सज्जनों के द्वारा निन्दित प्राणि हिंसा आदि कार्य कर बहुत भारी गर्व को धारण करते हैं ॥८७॥</div>
<div class=paragraph> इसलिए आप इन विपरीत प्रवृत्ति करने वालों की उत्पत्ति कहने के योग्य हैं । साथ ही यह भी बतलाइए कि इन गृहस्थ ब्राह्मणों के लोग भक्त कैसे हो जाते हैं? ॥८८॥</div>
<div class=paragraph> इस प्रकार दयारूपी स्त्री जिनके हृदय का आलिंगन कर रही थी तथा मत्सर भाव को जिन्होंने नष्ट कर दिया था ऐसे गौतम गणधर ने राजा श्रेणिक के पूछने पर निम्नांकित वचन कहे ॥८९॥</div>
<div class=paragraph> हे श्रेणिक! जिनका हृदय मोह से आक्रान्त है और इसीलिए जो विपरीत प्रवृत्ति कर रहे हैं ऐसे इन ब्राह्मणों की उत्पत्ति जिस प्रकार हुई वह मैं कहता हूँ तू सुन ॥९०॥</div>
<div class=paragraph>एक बार अयोध्या नगरी के समीपवर्ती प्रदेश में देव, मनुष्य तथा तिर्यंचों से वेष्टित भगवान् ऋषभदेव आकर विराजमान हुए । उन्हें आया जानकर राजा भरत बहुत ही सन्तुष्ट हुआ और मुनियों के उद्देश्य से बनवाया हुआ नाना प्रकार का उत्तमोत्तम भोजन नौकरों से लिवाकर भगवान के पास पहुँचा । वहाँ जाकर उसने भक्तिपूर्वक भगवान् ऋषभदेव को तथा अन्य समस्त मुनियों को नमस्कार किया और पृथ्वी पर दोनों हाथ टेककर यह वचन कहे ॥९१-९३॥</div>
<div class=paragraph> हे भगवन्! मैं याचना करता हूँ कि आप लोग मुझ पर प्रसन्न होइए और मेरे द्वारा तैयार करायी हुई यह उत्तमोत्तम भिक्षा ग्रहण कीजिए ॥९४॥</div>
<div class=paragraph> भरत के ऐसा कहने पर भगवान ने कहा कि हे भरत! जो भिक्षा मुनियों के उद्देश्य से तैयार की जाती है वह उनके योग्य नहीं है-मुनिजन उद्दिष्ट भोजन ग्रहण नहीं करते ॥९५॥</div>
<div class=paragraph> ये मुनि तृष्णा से रहित हैं, इन्होंने इन्द्रियरूपी शत्रुओं को जीत लिया है, तथा गुणों के धारक हैं । ये एक दो नहीं अनेक महीनों के उपवास करने के बाद भी श्रावकों के घर भोजन के लिए जाते हैं और वहाँ प्राप्त हुई निर्दोष भिक्षा को मौन-से खड़े रहकर ग्रहण करते हैं । उनकी यह प्रवृत्ति रसास्वाद के लिए न होकर केवल प्राणों की रक्षा के लिए ही होती है क्योंकि प्राण धर्म के कारण हैं ॥९६-९७॥</div>
<div class=paragraph> ये मुनि मोक्ष-प्राप्ति के लिए उस धर्म का आचरण कर रहे जिसमें कि सुख की इच्छा रखनेवाले समस्त प्राणियों को किसी भी प्रकार को पीड़ा नहीं दी है ॥९८॥</div>
<div class=paragraph> भगवान के उक्त वचन सुनकर सम्राट भरत चिरकाल तक यह विचार करता और कहता रहा कि अहो! जिनेन्द्र भगवान का यह व्रत महान् कष्टों से भरा है । इस व्रत पालन करने वाले मुनि अपने शरीर में निस्पृह रहते हैं, दिगम्बर होते हैं, धीरवीर तथा समस्त प्राणियों पर दया करने में तत्पर रहते हैं ॥९९-१००॥</div>
<div class=paragraph> इस समय जो यह महान् भोजन-सामग्री तैयार की गयी है इससे गृहस्थ का व्रत धारण करने वाले पुरुषों को भोजन कराता हूँ तथा गृहस्थों को सुवर्ण सूत्र से चिह्नित करता हूँ ॥१०१॥</div>
<div class=paragraph> भोजन के सिवाय अन्य आवश्यक वस्तुएँ भी इनके लिए भक्तिपूर्वक अच्छी मात्रा में देता हूँ क्योंकि इन लोगों ने जो धर्म धारण किया है वह मुनि धर्म का छोटा भाई ही तो है ॥१०२॥</div>
<div class=paragraph>तदनन्तर-सम्राट भरत ने महावेग शाली अपने इष्ट पुरुषों को भेजकर पृथिवी तल पर विद्यमान समस्त सम्यग्दृष्टिजनों को निमन्त्रित किया ॥१०३॥</div>
<div class=paragraph> इस कार्य से समस्त पृथिवी पर कोलाहल मच गया । लोग कहने लगे कि अहो! मनुष्यजन हो! सम्राट भरत बहुत भारी दान करने के लिए उद्यत हुआ  है ॥१०४॥</div>
<div class=paragraph> इसलिए उठो, शीघ्र चलें, वस्त्र-रत्न आदिक धन लावें, देखो ये आदर से भरे सेवकजन उसने भेजे हैं ॥१०५॥</div>
<div class=paragraph> यह सुनकर उन्हीं लोगो में से कोई कहने लगे कि यह भरत अपने इष्ट सम्यग्दृष्टिजनों का ही सत्कार करता है इसलिए हम लोगों का वहाँ जाना वृथा है ॥१०६॥ यह सुनकर जो सम्यग्दृष्टि पुरुष थे वे परम हर्ष को प्राप्त हो स्त्री-पुत्रादिकों के साथ भरत के पास गये और विनय से खड़े हो गये ॥१०७॥</div>
<div class=paragraph> जो मिथ्यादृष्टि थे वे भी धन की तृष्णा से मायामयी सम्यग्दृष्टि बनकर इन्द्रभवन की तुलना करने वाले सम्राट भरत के भवन में पहुँचे ॥१०८॥</div>
<div class=paragraph> सम्राट भरत ने भवन के आँगन में बोये हुए जौ, धान, मूँग, उड़द आदि के अंकुरों से समस्त सम्यग्दृष्टि पुरुषों की छाँट अलग कर ली तथा उन्हें जिसमें रत्न पिरोया गया था ऐसे सुवर्णमय सुन्दर सूत्र के चिह्न से चिह्नित कर भवन के भीतर प्रविष्ट करा लिया ॥१०९-११०॥</div>
<div class=paragraph> तृष्णा से पीड़ित मिथ्यादृष्टि लोग भी चिन्ता से व्याकुल हो दीन वचन कहते हुए दुःख रूपी सागर में प्रविष्ट हुए ॥१११॥</div>
<div class=paragraph> तदनन्तर-राजा भरत ने उन श्रावकों के लिए इच्छानुसार दान दिया । भरत के द्वारा सम्मान पाकर उनके हृदय में दुर्भावना उत्पन्न हुई और वे इस प्रकार विचार करने लगे ॥११२॥</div>
<div class=paragraph> कि हम लोग वास्तव में महा पवित्र तथा जगत् का हित करने वाले कोई अनुपम पुरुष हैं इसीलिए तो राजाधिराज भरत ने बड़ी श्रद्धा के साथ हम लोगों की पूजा की है ॥११३॥</div>
<div class=paragraph> तदनन्तर वे इसी गर्व से समस्त पृथिवी तल पर फैल गये और किसी धन-सम्पन्न व्यक्ति को देखकर याचना करने लगे ॥११४॥</div>
<div class=paragraph> तत्पश्चात् किसी दिन मति समुद्र नामक मन्त्री ने राजाधिराज भरत से कहा कि आज मैंने भगवान के समवसरण में निम्नांकित वचन सुना है ॥११५॥</div>
<div class=paragraph> वहाँ कहा गया है कि भरत ने जो इन ब्राह्मणों की रचना की है सो वे वर्द्धमान तीर्थकर के बाद कलियुग नामक पंचम काल आने पर पाखण्डी एवं अत्यन्त उद्धत हो जायेंगे ॥११६॥ धर्मबुद्धि से मोहित होकर अर्थात् धर्म समझकर प्राणियों को मारेंगे, बहुत भारी कषाय से युक्त होंगे और पाप कार्य के करने में तत्पर होंगे ॥११७॥</div>
<div class=paragraph> जो हिंसा का उपदेश देने में तत्पर रहेगा ऐसे वेद नामक खोटे शाख को कर्ता से रहित अर्थात् ईश्वर प्रणीत बतलावेंगे और समस्त प्रजा को मोहित करते फिरेंगे ॥११८॥</div>
<div class=paragraph> बड़े-बड़े आरम्भो में लीन रहेंगे, दक्षिणा ग्रहण करेंगे और जिनशासन की सदा निन्दा करेंगे ॥११९॥</div>
<div class=paragraph> निर्ग्रन्थ मुनि को आगे देखकर क्रोध को प्राप्त होंगे और जिस प्रकार विषवृक्ष के अंकुर जगत् के उपद्रव अर्थात् अपकार के लिए हैं उसी प्रकार ये पापी भी जगत् के उपद्रव के लिए होंगे-जगत् में सदा अनर्थ उत्पन्न करते रहेंगे ॥१२०॥</div>
<div class=paragraph> मति समुद्र मन्त्री के वचन सुनकर भरत कुपित हो उन सब विप्रों को मारने के लिए उद्यत हुआ । तदनन्तर वे भयभीत होकर भगवान् ऋषभदेव की शरण में गये ॥१२१॥</div>
<div class=paragraph> भगवान् ऋषभदेव ने हे पुत्र! इनका <span class=comment>(मा हनन कार्षी:)</span> हनन मत करो यह शब्द कहकर इनकी रक्षा की थी इसलिए ये आगे चलकर 'माहन' इस प्रसिद्धि को प्राप्त हो गये अर्थात् 'माहन' कहलाने लगे ॥१२२॥</div>
<div class=paragraph> चूँकि इन शरणागत ब्राह्मणों की ऋषभ जिनेन्द्र ने रक्षा की थी इसलिए देवों अथवा विद्वानों ने भगवान को त्राता अर्थात् रक्षक कहकर उनकी बहुत भारी स्तुति की थी ॥१२३॥</div>
<div class=paragraph> दीक्षा के समय भगवान् ऋषभदेव का अनुकरण करने वाले जो राजा पहले ही च्युत हो गये थे उन्होंने अपनी-अपनी बुद्धि के अनुसार दूसरे-दूसरे व्रत चलाये थे ॥१२४॥</div>
<div class=paragraph> उन्हीं के शिष्य-प्रशिष्यों ने अहंकार से चूर होकर खोटी-खोटी युक्तियों से जगत् को मोहित करते हुए अनेक खोटे शास्त्रों की रचना की ॥१२५॥</div>
<div class=paragraph> भृगु, अगिशिरस, वहि, कपिल, अत्रि तथा विद आदि अनेक साधु अज्ञानवश वल्कलों को धारण करनेवाले तापसी हुए ॥१२६॥ स्त्री को देखकर उनका चित्त दूषित हो जाता था और जननेन्द्रिय में विकार दिखने लगता था इसलिए उन अधम मोही जीवों ने जननेन्द्रिय को लंगोट से आच्छादित कर लिया ॥१२७॥</div>
<div class=paragraph> कण्ठ में सूत्र अर्थात् यज्ञोपवीत को धारण करने वाले जिन ब्राह्मणों की चक्रवर्ती भरत ने पहले बीज के समान थोड़ी ही रचना की थी वे अब सन्ततिरूप से बढ़ते हुए समस्त पृथ्वी तल पर फैल गये ॥१२८॥</div>
<div class=paragraph> गौतम गणधर राजा श्रेणिक से कहते हैं कि हे राजन्! यह ब्राह्मणों की रचना प्रकरणवश मैंने तुझ से कही है । अब सावधान होकर प्रकृत बात कहता हूँ सो सुन ॥१२९॥</div>
<div class=paragraph> भगवान् ऋषभदेव संसार-सागर से अनेक प्राणियों का उद्धार कर कैलास पर्वत की शिखर से मोक्ष को प्राप्त हुए ॥१३०॥</div>
<div class=paragraph> तदनन्तर चक्रवर्ती भरत भी लोगों को आश्चर्य में डालने वाले साम्राज्य को तृण के समान छोड़कर दीक्षा को प्राप्त हुए ॥१३१॥</div>
<div class=paragraph> हे श्रेणिक! यह स्थिति नाम का अधिकार मैंने संक्षेप से तुझे कहा है, हे श्रेष्ठ पुरुष! अब वंशाधिकार को कहता हूँ सो आदर से श्रवण कर ॥१३२॥</div>
<div class=paragraph>इस प्रकार आर्ष नाम से प्रसिद्ध रविषेणाचार्य विरचित पद्मचरित में ऋषभदेव का महात्म्य वर्णन करनेवाला चतुर्थ पर्व पूर्ण हुआ ॥४॥</div><hr class=type_7>
<a href='#home' class=index>&#x1f3e0;</a>
<br><div class=title id=gatha-005><span class=incFontSz>+ </span><a href=#index>﻿पंचम पर्व</a><span class=decFontSz> -</span></div><div class=gatha>﻿पंचम पर्व</div>
<div class=paragraph>﻿अथानन्तर, गौतम स्वामी राजा श्रेणिक से कहते हैं कि हे राजन्! इस संसार में चार महावंश प्रसि‍द्ध हैं और इन महावंशो के अनेक अवान्तर भेद कहे गये हैं । ये सभी भेद अनेक प्रकार के रहस्यों से युक्त हैं ॥१॥</div>
<div class=paragraph>उन चार महावंशों में पहला इक्ष्वाकुवंश है जो अत्यन्त उत्कृष्ट तथा लोक का आभूषण स्वरूप है । दूसरा ऋषिवंश अथवा चन्द्रवंश है जो चन्द्रमा की किरणों के समान निर्मल है ॥२॥</div>
<div class=paragraph>तीसरा विद्याधरों का वंश है जो अत्यन्त मनोहर है और चौथा हरिवंश है जो संसार में प्रसिद्ध कहा गया है ॥३॥</div>
<div class=paragraph>इक्ष्वाकुवंश में भगवान् ऋषभदेव उत्पन्न हुए, उनके भरत हुए और उनके अर्ककीर्ति महा प्रतापी पुत्र हुए । अर्क नाम सूर्य का है इसलिए इनका वंश सूर्यवंश कहलाने लगा। अर्ककीर्ति के सितयशा नामा पुत्र हुए, उनके बलांक, बलांक के सुबल, सुबल के महाबल, महाबल के अतिबल, अतिबल के अमृत, अमृत के सुभद्र, सुभद्र के सागर, सागर के भद्र, भद्र के रवितेज, रवितेज के शशी, शशी के प्रभूततेज, प्रभूततेज के तेजस्वी, तेजस्वी के प्रतापी तपन, तपन के अतिवीर्य, अतिवीर्य के सुवीर्य, सुवीर्य के उदितपराक्रम, उदितपराक्रम के महेन्द्रविक्रम, महेन्द्रविक्रम के सूर्य, सूर्य के इंद्रद्युम्न, इन्द्रद्युम्न के महेन्द्रजित्, महेन्द्रजित् के प्रभु, प्रभु के विभु, विभु के अविध्वंस, अविध्वंस के वीतभी, वीतभी के वृषभध्वज, वृषभध्वज के गरुडांक और गरुडांक के मृगांक पुत्र हुए । इस प्रकार इस वंश में अन्य अनेक राजा हुए । ये सभी संसार से भयभीत थे अत: पुत्रों के लिए राज्य सौंपकर शरीर से भी निस्पृह हो निर्ग्रन्थ व्रत को प्राप्त हुए ॥४-९॥</div>
<div class=paragraph>हे राजन् ! मैंने क्रम से तुझे सूर्यवंश का निरूपण किया है अब सोमवंश अथवा चन्द्रवंश की उत्पत्ति कही जाती ॥१०॥</div>
<div class=paragraph>भगवान् ऋषभदेव की दूसरी रानी से बाहुबली नाम का पुत्र हुआ था, उसके सोमयश नाम का सुन्दर पुत्र उत्पन्न हुआ था । सोम नाम चन्द्रमा का है सो उसी सोमयश से सोमवंश अथवा चन्द्रवंश की परम्परा चली है । सोमयश के महाबल, महाबल के सुबल और सुबल के भुजबलि इस प्रकार इन्‍हें आदि लेकर अनेक राजा इस वंश में क्रम से उत्‍पन्‍न हुए हैं। ये सभी राजा निर्मल चेष्टाओं के धारक थे तथा मुनिपद को धारण कर ही परमपद <span class=comment>(मोक्ष)</span> को प्राप्त हुए ॥११-१३॥</div>
<div class=paragraph>कितने ही अल्पकर्म अवशिष्ट रह जाने के कारण तप का फल भोगते हुए स्वर्ग में देव हुए तथा वहाँ से आकर शीघ्र ही मोक्ष प्राप्त करेंगे ॥१४॥</div>
<div class=paragraph> हे राजन्! यह मैंने तुझे सोमवंश कहा अब आगे संक्षेप से विद्याधरों के वंश का वर्णन करता हूँ ॥१५॥</div>
<div class=paragraph>विद्याधरों का राजा जो नमि था उसके रत्नमाली नाम का पुत्र हुआ । रत्‍नमाली के रत्‍नवज्र, रत्नवज्र के रत्नरथ, रत्‍नरथ के रत्नचित्र, रत्नचित्र के चन्द्ररथ, चन्द्ररथ के वज्रजंघ, वज्रजंघ के वज्रसेन, वज्रसेन के वज्रद्रंष्ट, वज्रद्रंष्ट के वज्रध्वज, वज्रध्वज के वज्रायुध, वज्रायुध के वज्र, वज्र के सुवज्र, सुवज्र के वज्रभृत्, वज्रभृत् के वज्राभ, वज्राभ के वज्रबाहु, वज्रबाहु के वज्रसंज्ञ, वज्रसंज्ञ के वज्रास्य, वज्रास्य के वज्रपाणि, वज्रपाणि के वज्रजातु, वज्रजातु के वज्रवान्, वज्रवान् के विद्युन्मुख, विद्युन्मुख के सुवक्त्र, सुवक्त्र के विद्युद्‌दंष्ट्र, विद्युद्‌दंष्ट्र के विद्युत्वान्, विद्युत्वान् के विद्युदाभ, विद्युदाभ के विद्युद्वेग और विद्युद्वेग के वैद्युत नामक पुत्र हुए । ये ही नहीं, इन्हें आदि लेकर अनेक शूरवीर विद्याधरों के राजा हुए । ये सभी दीर्घ काल तक राज्य कर अपनी-अपनी चेष्टाओं के अनुसार स्थानों को प्राप्त हुए ॥१६-२१॥</div>
<div class=paragraph>इनमें से कितने ही राजाओं ने पुत्रों के लिए राज्य सौंपकर जिन दीक्षा धारण की और राग-द्वेष छोड़कर सिद्धि पद प्राप्त किया ॥२२॥</div>
<div class=paragraph>कितने ही राजा समस्त कर्मबन्धन को नष्ट नहीं कर सके इसलिए संकल्प मात्र से उपस्थित होनेवाले देवों के सुख का उपभोग करने लगे ॥२३॥</div>
<div class=paragraph>कितने ही लोग स्नेह के कारण गुरुतर कर्मरूपी पाश से बँधे रहे और जाल में बँधे हरिणों के समान उसी कर्मरूपी पाश में बँधे हुए मृत्यु को प्राप्त हुए ॥२४॥</div>
<div class=paragraph>अथानन्तर इसी विद्याधरों के वंश में एक विद्युद्‌दृढ़ नाम का राजा हुआ जो दोनों श्रेणियों का स्वामी था, विद्याबल में अत्यन्त उद्धत और विपुल पराक्रम का धारी था ॥२५॥</div>
<div class=paragraph>किसी एक समय वह विमान में बैठकर विदेह क्षेत्र गया था वहां उसने आकाश से ही निर्ग्रन्थ मुद्रा के धारी संजयन्त मुनि को देखा, उस समय वे ध्‍यान में आरूढ़ थे और उनका शरीर पर्वत के समान निश्चल था ॥२६॥</div>
<div class=paragraph>विद्युद्दृढ विद्याधर ने उन मुनिराज को लाकर पंचगिरि नामक पर्वत पर रख दिया और इनका वध करो इस प्रकार विद्याधरों को प्रेरित किया ॥२७॥</div>
<div class=paragraph>राजा की प्रेरणा पाकर विद्याधरों ने उन्हें पत्थर तथा अन्य साधनों से मारना शुरू किया परन्तु वे तो सम चित्त के धारी थे अत: उन्हें थोड़ा भी संक्लेश उत्पन्न नहीं हुआ ॥२८॥</div>
<div class=paragraph>तदनन्तर दु:सह उपसर्ग को सहन करते हुए उन संजयन्त मुनिराज को समस्त पदार्थों को प्रकाशित करनेवाला केवलज्ञान उत्पन्न हो गया ॥२९॥</div>
<div class=paragraph>उसी समय मुनिराज का पूर्व भव का भाई धरणेन्द्र आया । उसने विद्युद्दृढ की सब विद्याएँ हर लीं जिससे वह विद्यारहित होकर अत्यन्त शान्त भाव को प्राप्त हुआ ॥३०॥</div>
<div class=paragraph>विद्याओं के अभाव में बहुत दुखी होकर उसने हाथ जोड़कर नम्र भाव से धरणेन्द्र से पूछा कि अब हमें किसी तरह विद्याएँ सिद्ध हो सकती हैं या नहीं? तब धरणेन्द्र ने कहा कि तुम्हें इन्हीं संजयन्त मुनिराज के चरणों में तपश्चरण सम्बन्धी क्लेश उठाने से फिर भी विद्याएँ सिद्ध हो सकती हैं परन्तु खोटा कार्य करने से वे विद्याएँ सिद्ध होने पर भी पुन: नष्ट हो जायेंगी । जिन-प्रतिमा से युक्त मन्दिर और मुनियों का उल्लंघन कर प्रमादवश यदि ऊपर गमन करोगे तो तुम्हारी विद्याएँ तत्काल नष्ट हो जायेंगी । धरणेन्द्र के द्वारा बतायी हुई व्यवस्था के अनुसार विद्युद्‌दृढ़ ने संजयन्त मुनिराज के पादमूल में तपश्चरण कर फिर भी विद्या प्राप्त कर ली ॥३१-३३॥</div>
<div class=paragraph>यह सब होने के बाद धरणेन्द्र ने कुतूहल वश संजयन्त मुनिराज से पूछा कि हे भगवत्! विद्युद्‌दृढ़ ने आपके प्रति ऐसी चेष्टा क्यों की है? वह किस कारण आपको हर कर लाया और किस कारण विद्याधरों से उसने उपसर्ग कराया ॥३४॥</div>
<div class=paragraph>धरणेन्द्र का प्रश्न सुनकर भगवान् संजयन्त केवली इस प्रकार कहने लगे-इस चतुर्गतिरूप संसार में भ्रमण करता हुआ मैं एक बार शकट नामक गाँव में हितकर नामक वैश्य हुआ था । मैं अत्यन्त मधुरभाषी, दयालु, स्वभाव सम्बन्धी सरलता से युक्त तथा साधुओं की सेवा में तत्पर रहता था ॥३५-३६॥</div>
<div class=paragraph>तदनन्तर मैं कुमुदावती नाम की नगरी में मर्यादा के पालन करने में उद्यत श्रीवर्द्धन नाम का राजा हुआ ॥३७॥</div>
<div class=paragraph>उसी ग्राम में एक ब्राह्मण रहता था जो खोटा तप कर कुदेव हुआ था और वहाँ से च्युत होकर मुझ श्रीवर्द्धन राजा का वह्निशिख नाम का पुरोहित हुआ था । वह पुरोहित यद्यपि सत्यवादी रूप से प्रसिद्ध था परन्तु अत्यन्त दुष्ट परिणामी था और छिपकर खोटे कार्य करता था ॥३८-३९॥</div>
<div class=paragraph>उस पुरोहित ने एक बार नियमदत्त नामक वणिक्‌ का धन छिपा लिया तब रानी ने उसके साथ जुआ खेलकर उसकी अँगूठी जीत ली ॥४०॥</div>
<div class=paragraph>रानी की दासी अँगूठी लेकर पुरोहित के घर गयी और वहाँ उसकी स्त्री को दिखाकर उससे रत्न ले आयी । रानी ने वे रत्न नियमदत्त वणिक् को जो कि अत्यन्त दुःखी था वापस दे दिये । तदनन्तर मैंने उस दुष्ट ब्राह्मण का सब धन छीन लिया तथा उसे तिरस्कृत कर नगर से बाहर निकाल दिया । उस दीन-हीन ब्राह्मण को सुबुद्धि उत्पन्न हुई जिससे उसने उत्कृष्ट तपश्चरण किया ॥४१-४२॥</div>
<div class=paragraph>अन्त में मरकर वह माहेन्द्र स्वर्ग में देव हुआ और वहाँ से च्युत होकर यह विद्युद्‌दृढ़ नामक विद्याधरों का राजा हुआ है ॥४३॥</div>
<div class=paragraph>मेरा जीव श्रीवर्द्धन भी तपश्चरण कर मरा और स्वर्ग में देव हुआ । वहाँ से च्युत होकर मैं विदेह क्षेत्र में संजयन्त हुआ हूँ ॥४४॥</div>
<div class=paragraph>उस पूर्वोक्त दोष के संस्कार से ही यह विद्याधर मुझे देखकर क्रोध से एकदम मूर्च्छित हो गया और कर्मो के वशीभूत होकर उसी संस्कार से इसने यह उपसर्ग किया है ॥४५॥</div>
<div class=paragraph>और जो वह नियमदत्त नामक वणिक् था वह तपश्चरण कर उसके फलस्वरूप उज्ज्वल हृदय का धारी तू नागकुमारों का राजा धरणेन्द्र हुआ है ॥४६॥</div>
<div class=paragraph>अथानन्तर-विद्युद्‌दृढ़ के दृढ़रथ नामक पुत्र हुआ सो विद्युद्‌दृढ़ उसके लिए राज्य सौंपकर तथा तपश्चरण कर स्वर्ग गया ॥४७॥</div>
<div class=paragraph>इधर दृढ़रथ के अश्वधर्मा, अश्वधर्मा के अश्वायु, अश्वायु के अश्वध्वज, अश्वध्वज के पद्मनिभ, पद्यनिभ के पद्यमाली, पद्यमाली के पद्मरथ, पद्मरथ के सिंहयान, सिंहयान के मृगोद्धर्मा, मृगोद्धर्मा के सिंहसप्रमु, सिंहसप्रमु के सिंहकेतु, सिंहकेतु के शशांकमुख, शशांकमुख के चन्द्र, चन्द्र के चन्द्रशेखर, चन्द्रशेखर के इन्द्र, इन्द्र के चन्द्ररथ, चन्द्ररथ के चक्रधर्मा, चक्रधर्मा के चक्रायुध, चक्रायुध के चक्रध्वज, चक्रध्वज के मणिग्रीव, मणिग्रीव के मण्‍यंक, मण्यंक के मणिभासुर, मणिभासुर के मणिस्यन्दन, मणिस्यन्दन के मण्यास्य, मण्यास्य के  बिम्बोष्ठ के लम्बिताधर, लम्बिताधर के रक्तोष्ठ, रक्तोष्ठ के हरिचन्द्र, हरिचन्द्र के पूश्चन्द्र, पूश्चन्द्र के पूर्णचन्द्र, पूर्णचन्द्र के बालेन्दु, बालेन्दु के चन्द्रचूड, चन्द्रचूड के व्योमेन्दु, व्योमेन्दु के उडुपालन, उडुपालन के एकचूड, एकचूड के द्विचूड, द्विचूड के त्रिचूड, त्रिचूड के वज्रचूड, वज्रचूड के भूरिचूड, भूरिचूड के अर्कचूड, अर्कचूड के वह्निजटी के वह्नितेज के वह्नितेज नाम का पुत्र हुआ । इसी प्रकार और भी बहुत-से पुत्र हुए जो कालक्रम से मृत्यु को प्राप्त होते गये ॥४८-५४॥</div>
<div class=paragraph>इनमें से कितने ही विद्याधर राजा लक्ष्मी का पालन कर तथा अन्त में पुत्रों को राज्य सौंपकर कर्मों का क्षय करते हुए सिद्ध-भूमि को प्राप्त हुए ॥५५॥</div>
<div class=paragraph>गौतम स्वामी कहते हैं कि हे राजन्! इस प्रकार यह विद्याधरों का वंश कहा । अब द्वितीय युग का अवतार कहा जाता है सो सुन ॥५६॥</div>
<div class=paragraph>भगवान् ऋषभदेव का युग समाप्त होने पर इस पृथिवी पर जो प्राचीन उत्तम भाव थे वे हीन हो गये, लोगों की परलोक सम्बन्धी क्रियाओं में प्रीति शिथिल होने लगी तथा काम और अर्थ पुरुषार्थ में ही उनकी प्रवर बुद्धि प्रवृत्त होने लगी ॥५७-५८॥</div>
<div class=paragraph>अथानन्तर इक्ष्‍वाकु वंश में उत्पन्न हुए राजा जब कालक्रम से अतीत हो गये तब अयोध्या नगरी में एक धरणीधर नामक राजा उत्पन्न हुए । उनकी श्रीदेवी नामक रानी से प्रसिद्ध लक्ष्मी का धारक त्रिदशंजय नाम का पुत्र हुआ । इसकी स्त्री का नाम इन्दुरेखा था, उन दोनों के जितशत्रु नाम का पुत्र हुआ ॥५९-६०॥</div>
<div class=paragraph> पोदनपुर नगर में व्यानन्द नामक राजा रहते थे, उनकी अम्भोजमाला नामक रानी से विजया नाम की पुत्री उत्पन्न हुई थी । राजा त्रिदशंजय ने जितशत्रु का विवाह विजया के साथ कराकर दीक्षा धारण कर ली और तपश्चरण कर कैलास पर्वत से मोक्ष प्राप्त किया ॥६१-६२॥</div>
<div class=paragraph> अथानन्तर राजा जितशत्रु और रानी विजया के अजितनाथ भगवान का जन्म हुआ । इन्द्रादिक देवों ने भगवान् ऋषभदेव का जैसा अभिषेक आदि किया था वैसा ही भगवान् ऋषभदेव का किया ॥६३॥</div>
<div class=paragraph> चूँकि उनका जन्म होते ही पिता ने समस्त शत्रु जीत लिये थे इसलिए पृथिवी तल पर उनका अजित नाम प्रसिद्ध हुआ ॥६४॥</div>
<div class=paragraph> भगवान् अजितनाथ की सुनयना, नन्दा आदि अनेक रानियाँ थीं । वे सब रानियाँ इतनी सुन्दर थीं कि इन्द्राणी भी अपने रूप से उनकी समानता नहीं कर सकती थी ॥६५॥</div>
<div class=paragraph>अथानन्तर-भगवान् अजितनाथ एक दिन अपने अन्तःपुर के साथ सुन्दर उपवन में गये । वहाँ उन्होंने प्रातःकाल के समय फूला हुआ कमलों का एक विशाल वन देखा ॥ ६६ ॥ उसी वन को उन्होंने जब सूर्य अस्त होने को हुआ तब संकुचित होता देखा । इस घटना से वे लक्ष्मी को अनित्य मानकर परम वैराग्य को प्राप्त हो गये ॥६७॥</div>
<div class=paragraph>तदनन्तर-पिता, माता और भाइयों से पूछकर उन्होंने पूर्व विधि के अनुसार दीक्षा धारण कर ली ॥६८॥</div>
<div class=paragraph>इनके साथ अन्य दस हजार क्षत्रियों ने भी राज्य, भाई-बन्धु तथा सब परिग्रह का त्याग कर दीक्षा धारण की थी ॥६९॥</div>
<div class=paragraph>भगवान ने तेला का उपवास धारण किया था सो तीन दिन बाद अयोध्या निवासी ब्रह्मदत्त राजा ने उन्हें भक्ति—पूर्वक पारणा करायी थी-आहार दिया था ॥७०॥</div>
<div class=paragraph>चौदह वर्ष होने पर उन्हें केवलज्ञान तथा समस्त संसार के द्वारा पूजनीय अर्हन्तपद प्राप्त हुआ ॥७१॥</div>
<div class=paragraph>जिस प्रकार भगवान् ऋषभदेव के चौंतीस अतिशय और आठ प्रातिहार्य प्रकट हुए थे उसी प्रकार इनके भी प्रकट हुए ॥७२॥</div>
<div class=paragraph>इनके पाद—मूल में रहनेवाले नब्बे गणधर थे तथा सूर्य के समान कान्ति को धारण करने वाले एक लाख साधु थे ॥७३॥</div>
<div class=paragraph>जितशत्रु के छोटे भाई विजय सागर थे, उनकी स्त्री का नाम सुमंगला था, सो उन दोनों के सगर नाम का पुत्र उत्पन्न हुआ ॥७४॥</div>
<div class=paragraph>यह सगर शुभ आकार का धारक दूसरा चक्रवर्ती हुआ और पृथ्वीतल पर नौ निधियों के कारण परम प्रसिद्धि को प्राप्त हुआ था ॥७१॥</div>
<div class=paragraph>हे श्रेणिक! इसके समय जो वृत्तान्त हुआ उसे तू सुन । भरतक्षेत्र के विजयार्ध की दक्षिण श्रेणी में एक चक्रवाल नाम का नगर है ॥७६॥</div>
<div class=paragraph>उसमें पूर्णघन नाम का विद्याधरों का राजा राज्य करता था । वह महाप्रभाव से युक्त तथा विद्याओं के बल से उन्नत था । उसने विहायस्तिलक नगर के राजा सुलोचन से उसकी कन्या की याचना की पर सुलोचन ने अपनी कन्या पूर्णघन को न देकर निमित्तज्ञानी की आज्ञानुसार सगर चक्रवर्ती के लिए दी ॥७७-७८॥</div>
<div class=paragraph>इधर राजा सुलोचन और पूर्णघन के बीच जबतक भयंकर युद्ध होता है तब तक सुलोचन का पुत्र सहस्रनयन अपनी बहन को लेकर अन्यत्र चला गया ॥७९॥</div>
<div class=paragraph>पूर्णघन ने सुलोचन को मारकर नगर में प्रवेश किया परन्तु जब कन्या नहीं देखी तो अपने नगर को वापस लौट आया ॥८०॥</div>
<div class=paragraph>तदनन्तर पिता का वध सुनकर सहस्रनयन पूर्णमेघ पर बहुत ही कुपित हुआ परन्तु निर्बल होने से कुछ कर नहीं सका । वह अष्टापद आदि हिंसक जन्तुओं से भरे वन में रहता था और सदा पूर्णमेघ के छिद्र देखता रहता था ॥८१॥</div>
<div class=paragraph>तदनन्तर एक मायामयी अश्वसगर चक्रवर्ती को हर ले गया सो वह उसी वन में आया जिसमें कि सहस्रनयन रहता था । सौभाग्य से सहस्रनयन की बहन उत्‍पलमती ने चक्रवर्ती को देखकर भाई से यह समाचार कहा ॥८२॥</div>
<div class=paragraph>सहस्रनयन यह समाचार सुनकर बहुत ही सन्तुष्ट हुआ और उसने उत्पलमती, सगर चक्रवर्ती के लिए प्रदान कर दी । चक्रवर्ती ने भी पूर्णघन को विद्याधरों का राजा बना दिया ॥८३॥</div>
<div class=paragraph>जो छह खण्ड का अधिपति था तथा समस्त राजा जिसका शासन मानते थे ऐसा चक्रवर्ती सगर उस स्‍त्री को पाकर बहुत भारी सन्तोष को प्राप्त हुआ ॥८४॥</div>
<div class=paragraph>विद्याधरों का आधिपत्य पाकर सहस्रनयन ने पूर्णघन के नगर को चारों ओर से कोट के समान घेर लिया ॥८५॥</div>
<div class=paragraph>तदनन्तर दोनों के बीच मनुष्यों का संहार करनेवाला बहुत भारी युद्ध हुआ जिसमें सहस्रनयन ने पूर्णमेघ को मार डाला ॥८६॥</div>
<div class=paragraph>तदनन्तर पूर्णघन के पुत्र मेघवाहन को शत्रुओं ने चक्रवाल नगर से निर्वासित कर दिया सो वह आकाशरूपी आंगन में भ्रमण करने लगा ॥८७॥</div>
<div class=paragraph>उसे देखकर बहुत-से कुपित विद्याधरों ने उसका पीछा किया सो वह अत्यन्त दुःखी होकर तीन लोक के जीवों को सुख उत्पन्न करने वाले भगवान् अजितनाथ की शरण में पहुँचा ॥८८॥</div>
<div class=paragraph>वहाँ इन्द्र ने उससे भय का कारण पूछा । तब मेघवाहन ने कहा कि हमारे पिता पूर्णघन और सहस्रनयन के पिता सुलोचन में अनेक जीवों का विनाश करने वाला वैर-भाव चला आ रहा था सो उसी संस्कार के दोष से अत्यन्त क्रूर चित्त के धारक सहस्रनयन ने सगर चक्रवर्ती का बल पाकर मेरे बन्धुजनों का क्षय किया है । इस शत्रु ने मुझे भी बहुत भारी त्रास पहुँचाया है सो मैं महल से हंसों के साथ उड़कर शीघ्र ही यहाँ आया हूँ ॥८९-९१॥</div>
<div class=paragraph>तदनन्तर जो राजा मेघवाहन का पीछा कर रहे थे उन्होंने सहस्रनयन से कहा कि वह इस समय भगवान् अजितनाथ के समीप है अत: हम उसे पकड़ नहीं सकते । यह सुनकर सहस्रनयन रोष वश स्वयं ही चला और मन ही मन सोचने लगा कि देखें मुझसे अधिक बलवान् दूसरा कौन है जो इसकी रक्षा कर सके । ऐसा सोचता हुआ वह भगवान के समवसरण में आया ॥९२-९३॥</div>
<div class=paragraph>सहस्रनयन ने ज्यों ही दूर से भगवान का  प्रभा-मण्डल देखा त्यों ही उसका समस्त अहंकार चूर-चूर हो गया । उसने भगवान अजितनाथ को प्रणाम किया । सहस्रनयन और मेघवाहन दोनों ही परस्पर का बैर-भाव छोड़कर भगवान के चरणों के समीप जा बैठे । तदनन्तर गणधर ने भगवान से उन दोनों के पिता का चरित्र पूछा सो भगवान निम्न प्रकार कहने लगे ॥९४-९५॥</div>
<div class=paragraph>जम्बूद्वीप के भरतक्षेत्र में सदृतु नाम का नगर था । उसमें भावन नाम का एक वणिक् रहता था । उसकी आतकी नामक स्त्री और हरिदास नामक पुत्र था । भावन यद्यपि चार करोड द्रव्य का स्वामी था तो भी धन कमाने की इच्छा से देशान्तर की यात्रा के लिए उद्यत हुआ ॥९६-९७॥</div>
<div class=paragraph>उसने अपना सब धन धरोहर के रूप में पुत्र के लिए सौंपते हुए, जुआ आदि व्यसनों के छोड़ने की उत्कष्ट शिक्षा दी । उसने कहा कि हे पुत्र! ये जुआ आदि व्यसन समस्त दोषों के कारण हैं इसलिए इनसे दूर रहना ही श्रेयस्कर है ऐसा उपदेश देकर वह भावन नाम का वणिक धन की तृष्णा से जहाज में बैठकर देशान्तर को चला गया ॥९८-९९॥</div>
<div class=paragraph>पिता के चले जाने पर हरिदास ने वेश्या-सेवन, जुआ की आसक्ति तथा मदिरा के अहंकारवश चारों करोड़ द्रव्य नष्ट कर दिया ॥१००॥</div>
<div class=paragraph>इस प्रकार जब वह जुआ में सब कुछ हार गया और अन्य जुवाड़ियो का देनदार हो गया तब वह दुराचारी धन के लिए सुरंग लगाकर राजा के घर में घुसा तथा वहाँ से धन लाकर अपने सब व्यसनों की पूर्ति करने लगा । अथानन्तर कुछ समय बाद जब उसका पिता भावन देशान्तर से  घर लौटा तब उसने पुत्र को नहीं देखकर अपनी स्त्री से पूछा कि हरिदास कहां गया है? स्त्री ने उत्तर दिया कि वह इस सुरंग से चोरी करने के लिए गया है ॥१०१-१०३॥</div>
<div class=paragraph>तदनन्तर भावन को शंका हुई कि कहीं इस कार्य में इसका भरण न हो जावे इस शंका से वह चोरी छुड़ाने के लिए घर के भीतर दी हुई सुरंग से चला ॥१०४॥</div>
<div class=paragraph>उधर से उसका पुत्र हरिदास वापस लौट रहा था, सो उसने समझा कि यह कोई मेरा वैरी आ रहा है ऐसा समझकर उस पापी ने बेचारे भावन को तलवार से मार डाला ॥१०५॥</div>
<div class=paragraph>पीछे जब नख, दाढ़ी, मूँछ तथा जटा आदि के स्पर्श से उसे विदित हुआ कि अरे ! यह तो मेरा पिता है, तब वह दु:सह दुःख को प्राप्त हुआ ॥१०६॥</div>
<div class=paragraph>पिता की हत्या कर वह भय से भागा और अनेक देशों में दु:खपूर्वक भ्रमण करता हुआ मरा ॥१०७॥</div>
<div class=paragraph>पिता पुत्र दोनों श्वान हुए, फिर शृगाल हुए, फिर मार्जार हुए, फिर बैल हुए, फिर नेवला हुए, फिर भैंसा हुए और फिर बैल हुए । ये दोनों ही परस्पर में एक दूसरे का घात कर मरे और संसाररूपी वन में भटकते रहे । अन्त में विदेह क्षेत्र की पुष्कलावती नगरी में मनुष्य हुए ॥१०८-१०९॥</div>
<div class=paragraph>फिर उग्र तपश्चरण कर शतार नामक ग्यारहवें स्वर्ग में उत्तर और अनुत्तर नामक देव हुए । वहाँ से आकर  जो भावन नाम का पिता था वह पूर्णमेघ विद्याधर हुआ और जो उसका पुत्र था वह सुलोचन नाम का विद्याधर हुआ । इसी वैर के कारण पूर्णमेघ ने सुलोचन को मारा है ॥११०-१११॥</div>
<div class=paragraph>गणधर देव ने सहस्रनयन और मेघवाहन को समझाया कि तुम दोनों इस तरह अपने पिताओं के सांसारिक दु:खमय परिभ्रमण को जानकर संसार का कारणभूत वैरभाव छोड़कर साम्यभाव का सेवन करो ॥११२॥</div>
<div class=paragraph>तदनन्तर सगर चक्रवर्ती ने पूछा कि हे भगवन! मेघवाहन और सहस्रनयन का पूर्व जन्म में वैर क्यों हुआ? तब धर्मचक्र के अधिपति भगवान ने उन के वैर का कारण निम्न प्रकार समझाया ॥११३॥</div>
<div class=paragraph>उन्होंने कहा कि जम्बूद्वीप के भरत क्षेत्र सम्बन्धी पद्मक नामक नगर में गणित शाख का पाठी महाधनवान् रम्भ नाम का एक प्रसिद्ध पुरुष रहता था ॥११४॥</div>
<div class=paragraph>उसके दो शिष्य थे - एक चन्द्र और दूसरा आवलि । ये दोनों ही परस्पर मैत्री भाव से सहित थे । अत्यन्त प्रसिद्ध धनवान और गुणों से युक्त थे ॥११५॥</div>
<div class=paragraph>नीतिशास्त्र में निपुण रम्भ ने यह विचारकर कि यदि ये दोनों परस्पर में मिले रहेंगे तो हमारा पद भंग कर देंगे, दोनों में फूट डाल दी ॥११६॥</div>
<div class=paragraph>एक दिन चन्द्र गाय खरीदना चाहता था सो गोपाल के साथ सलाह कर मूल्य लेने के लिए वह सहज ही अपने घर आया था कि भाग्यवश आवलि उसी गाय को खरीदकर अपने गांव की ओर आ रहा था । बीच में चन्द्र ने क्रोधवश उसे मार डाला । आवलि मरकर म्लेच्छ हुआ ॥११७-११८॥</div>
<div class=paragraph>और चन्द्र मरकर बैल हुआ सो म्‍लेच्‍छ ने पूर्व वैर के कारण उसे मारकर खा लिया ॥११९॥</div>
<div class=paragraph>म्लेच्छ तिर्यंच तथा नरक योनि में भ्रमण कर चूहा हुआ और चन्द्र का जीव बैल मरकर बिलाव हुआ सो बिलाव ने चूहे को मारकर भक्षण किया ॥१२०॥</div>
<div class=paragraph>पाप कर्म के कारण दोनों ही मरकर नरक में उत्पन्न हुए सो ठीक ही है क्योंकि प्राणी संसाररूपी सागर में बहुत भारी दुख पाते ही हैं ॥१२१॥</div>
<div class=paragraph>नरक से निकलकर दोनों ही बनारस में संभ्रमदेव की दासी के कूट और कापंटिक नाम के पुत्र हुए । ये दोनों ही भाई दास थे - दास वृत्ति का काम करते थे सो संभ्रमदेव ने उन्हें जिनमन्दिर मे नियुक्त कर दिया । अन्त में मरकर दोनों ही पुण्य के प्रभाव से रूपानन्द और सुरूप नामक व्यन्तर देव हुए ॥१२२-१२३॥</div>
<div class=paragraph>रूपानन्द चन्द्र का जीव था और सुरूप आवलिका जीव था सो रूपानन्द चय कर रजोवली नगरी में कुलन्धर नाम का कुल पुत्रक हुआ और सुरूप, पुरोहित का पुत्र पुष्पभूति हुआ ॥१२४॥</div>
<div class=paragraph>यद्यपि कुलन्धर और पुष्पभूति दोनों ही मित्र थे तथापि एक हलवाहक के निमित्त से उन दोनों में शत्रुता हो गयी । फलस्वरूप कुलन्धर पुष्पभूति को  मारने के लिए प्रवृत्त हुआ ॥१२५॥</div>
<div class=paragraph>मार्ग में उसे एक वृक्ष के नीचे विराजमान मुनिराज मिले सो उनसे धर्म श्रवण कर वह शान्त हो गया । राजा ने उसकी परीक्षा ली और पुण्य के प्रभाव से उसे मण्डलेश्वर बना दिया ॥१२६॥</div>
<div class=paragraph>पुष्पभूति ने देखा कि धर्म के प्रभाव से ही कुलन्धर वैभव को प्राप्त हुआ है इसलिए वह भी जैनी हो गया और मरकर तीसरे स्वर्ग में देव हुआ ॥१२७॥</div>
<div class=paragraph>कुलन्धर भी उसी तीसरे स्वर्ग में देव हुआ । दोनों ही च्युत होकर धातकी-खण्ड द्वीप के पश्चिम विदेह क्षेत्र में अरिंजय पिता और जयवंती माता के पुत्र हुए । एक का नाम क्रूरामर, का नाम धनश्रुति था । ये दोनों भाई अत्यन्त शूरवीर एवं सहस्र शीर्ष राजा के विश्वासपात्र प्रसिद्ध सेवक हुए॥१२८-१२९॥</div>
<div class=paragraph>किसी एक दिन राजा सहस्र शीर्ष इन दोनों सेवकों के साथ हाथी पकड़ने के लिए वन में गया । वहाँ उसने जन्म से ही विरोध रखनेवाले सिंह-मृगादि जीवों को परस्पर प्रेम करते हुए देखा ॥१३०॥</div>
<div class=paragraph>ये हिंसक प्राणी शान्त क्यों हैं ? इस प्रकार आश्‍चर्य को प्राप्त हुए राजा सहस्र शीर्ष ने ज्यों ही महावन में प्रवेश किया त्यों ही उसकी दृष्टि महामुनि केवली भगवान के ऊपर पड़ी ॥१३१॥</div>
<div class=paragraph>तदनन्तर राजा सहस्र शीर्ष ने दोनों सेवकों के साथ केवली भगवान के पास दीक्षा धारण कर ली । फलस्वरूप राजा तो मोक्ष को प्राप्त हुआ और क्रूरामर तथा धनश्रुति शतार स्वर्ग गये ॥१३२॥</div>
<div class=paragraph>इनमें चन्द्र का जीव क्रूरामर तो स्वर्ग से चयकर मेघवाहन हुआ है और आवलि का जीव धनश्रुति सहस्रनयन हुआ है । इस प्रकार पूर्वभव के कारण इन दोनों में वैरभाव है ॥१३३॥</div>
<div class=paragraph>तदनन्तर सगर चक्रवर्ती ने भगवान से पूछा कि हे प्रभो! सहस्रनयन में मेरी अधिक प्रीति है सो इसका क्या कारण है? उत्तर में भगवान ने कहा कि जो रम्भ नामा गणित शास्त्र का पाठी था वह मुनियों को आहारदान देने के कारण देव-कुल में आर्य हुआ, फिर सौधर्म-स्वर्ग गया, वहाँ से च्युत होकर चन्द्रपुर नगर में राजा हरि और धरा नाम की रानी के व्रतकीर्तन नाम का प्यारा पुत्र हुआ । वह मुनिपद धारण कर स्वर्ग गया, वहाँ से च्युत होकर पश्चिम विदेह क्षेत्र के रत्नसंचय नगर में राजा महाघोष और चन्द्रिणी नाम की रानी के पयोबल नाम का पुत्र हुआ । वह मुनि होकर प्राणत नामक चौदहवें स्वर्ग में देव हुआ ॥१३४-१३७॥</div>
<div class=paragraph>वहाँ से च्युत होकर भरत क्षेत्र के पृथिवीपुर नगर में राजा यशोधर और जया नाम की रानी के जयकीर्तन नाम का पुत्र हुआ ॥१३८॥</div>
<div class=paragraph>वह पिता के निकट जिन-दीक्षा ले, विजय विमान में उत्पन्न हुआ और वहाँ से चय कर तू सगर चक्रवर्ती हुआ है ॥१३९॥</div>
<div class=paragraph>जब तू रम्भ था तब आवलि के साथ तेरा बहुत स्नेह था । अब आवलि ही सहस्रनयन हुआ है । इसलिए पूर्व संस्कार के कारण अब भी तेरा उसके साथ गाढ़ स्‍नेह है ॥१४०॥</div>
<div class=paragraph>इस प्रकार जिनेन्द्र भगवान के मुख से अपने तथा पिता के भवान्तर जानकर मेघवाहन और सहस्त्राक्ष दोनों को धर्म में बहुत भारी रुचि उत्पन्न हुई ॥१४१॥</div>
<div class=paragraph>उस धार्मिक रुचि के कारण दोनों को जाति-स्मरण भी हो गया । तदनन्तर श्रद्धा से भरे मेघवाहन और सहस्रनयन अजितनाथ भगवान की इस प्रकार स्तुति करने लगे ॥१४२॥</div>
<div class=paragraph>हे भगवन्! जो बुद्धि से रहित हैं तथा जिनका कोई नाथ-रक्षक नहीं है ऐसे संसारी प्राणियों का आप बिना कारण ही उपकार करते हैं इससे अधिक आश्चर्य और क्या हो सकता है ॥१४३॥</div>
<div class=paragraph>आपका रूप उपमा से रहित है तथा आप अतुल्य वीर्य के धारक हैं । हे नाथ! इन तीनों लोकों में ऐसा कौन पुरुष है जो आपके दर्शन से सन्तृप्त हुआ हो ॥१४४॥</div>
<div class=paragraph>हे भगवन्! यद्यपि आप प्राप्त करने योग्य समस्त पदार्थ प्राप्त कर चुके हैं, कृतकृत्य हैं, सर्वदर्शी हैं, सुखस्वरूप हैं, अचिन्त्य हैं, और जानने योग्य समस्त पदार्थों को जान चुके हैं तथापि जगत् का हित करने के लिए उद्यत हैं ॥१४५॥</div>
<div class=paragraph>हे जिनराज! संसाररूपी अन्धकूप में पड़ते हुए जीवों को आप श्रेष्ठ धर्मोपदेशरूपी हस्तावलम्बन प्रदान करते हैं ॥१४६॥</div>
<div class=paragraph>इस प्रकार जिनकी वाणी गद्गद हो रही थी और नेत्र आँसुओं से भर रहे थे ऐसे परम हर्ष को प्राप्त हुए मेघवाहन और सहस्रनयन विधिपूर्वक स्तुति और नमस्कार कर यथास्थान बैठ गये ॥१४७॥</div>
<div class=paragraph>सिंहवीर्य आदि मुनि, इन्द्र आदि देव और सगर आदि राजा परम आश्चर्य को प्राप्त हुए ॥१४८॥</div>
<div class=paragraph>अथानन्तर-जिनेन्द्र भगवान के समवसरण में राक्षसों के इन्द्र भीम और सुभीम प्रसन्न होकर मेघवाहन से कहने लगे कि हे विद्याधर के बालक! तू धन्य है जो सर्वज्ञ अजित जिनेन्द्र की शरण में आया है, हम दोनों तुझ पर सन्तुष्ट हुए हैं अत: जिससे तेरी सर्वप्रकार से स्वस्थता हो सकेगी वह बात हम तुझसे इस समय कहते हैं सो तू ध्यान से सुन, तू हम दोनों की रक्षा का पात्र है ॥१४९-१५१॥</div>
<div class=paragraph>बहुत भारी मगरमच्छों से भरे हुए इस लवणसमुद्र में अत्यन्त दुर्गम्य तथा अतिशय सुन्दर हजारों महाद्वीप हैं ॥१५२॥</div>
<div class=paragraph>उन महा द्वीपों में कहीं गन्धर्व, कहीं किन्नरों के समूह, कहीं यक्षों के झुण्ड और कहीं पुरुष देव क्रीड़ा करते हैं ॥१५३॥</div>
<div class=paragraph>उन द्वीपों के बीच एक ऐसा द्वीप है जो राक्षसों की शुभ क्रीड़ा का स्थान होने से राक्षस द्वीप कहलाता है और सात सौ योजन लम्बा तथा उतना ही चौड़ा है ॥११४॥</div>
<div class=paragraph>उस राक्षस द्वीप के मध्य में मेरु पर्वत के समान त्रिकूटाचल नामक विशाल पर्वत है । वह पर्वत अत्यन्त दु:प्रवेश है और उत्तमोत्तम गुहारूपी गृहों से सबको शरण देने वाला है ॥१५५॥</div>
<div class=paragraph>उसकी शिखर सुमेरु पर्वत की चूलिका के समान महामनोहर है, वह नौ योजन ऊँचा और पचास योजन चौड़ा है ॥१५६॥</div>
<div class=paragraph>उसके सुवर्णमय किनारे नाना प्रकार के रत्नों की कान्ति के समूह से सदा आच्छादित रहते हैं तथा नाना प्रकार की लताओं से आलिंगित कल्पवृक्ष वहाँ संकीर्णता करते रहते हैं ॥१५७॥</div>
<div class=paragraph>उस त्रिकूटाचल के नीचे तीस योजन विस्तार वाली लंका नगरी है, उसमें राक्षस वंशियों का निवास है, और उसके महल नाना प्रकार के रत्‍नों एवं सुवर्ण से निर्मित हैं ॥१५८॥</div>
<div class=paragraph>मन को हरण करने वाले बागबगीचों, कमलों से सुशोभित सरोवरों और बड़े-बड़े जिन-मन्दिरों से वह नगरी इन्द्रपुरी के समान जान पड़ती है ॥१५९॥</div>
<div class=paragraph>वह लंका नगरी दक्षिण दिशा की मानो आभूषण ही है । हे विद्याधर! तू अपने बन्धुवर्ग के साथ उस नगरी में जा और सुखी हो ॥१६०॥</div>
<div class=paragraph>ऐसा कहकर राक्षसों के इन्द्र भीम ने उसे देवाधिष्टित एक हार दिया । वह हार अपनी करोड़ों किरणों से चांदनी उत्पन्न कर रहा था ॥१६१॥</div>
<div class=paragraph>जन्मान्तर सम्बन्धी पुत्र की प्रीति के कारण उसने वह हार दिया था और कहा था कि हे विद्याधर! तू चरमशरीरी तथा युग का श्रेष्ठ पुरुष है इसलिए तुझे यह हार दिया है ॥१६२॥</div>
<div class=paragraph>उस हार के सिवाय उसने पृथ्वी के भीतर छिपा हुआ एक ऐसा प्राकृतिक नगर भी दिया जो छह योजन गहरा तथा एक सौ साढ़े इकतीस योजन और डेढ़ कला प्रमाण चौड़ा था ॥१६३॥</div>
<div class=paragraph>उस नगर में शत्रुओं का शरीर द्वारा प्रवेश करना तो दूर रहा मन से भी प्रवेश करना अशक्य था । उसमें बड़े-बड़े महल थे, अलंकारोदय उसका नाम था और शोभा से वह स्वर्ग के समान जान पड़ता था ॥१६४॥</div>
<div class=paragraph>यदि तुझ पर कदाचित् परचक्र का आक्रमण  हो तो इस नगर में खड्ग का आश्रय ले सुख से रहना । यह तेरी वंश परम्परा के लिए रहस्य-सुरक्षित स्थान है ॥१६५॥</div>
<div class=paragraph>इस प्रकार राक्षसों के इन्द्र भीम और सुभीमने पूर्णघन के पुत्र मेघवाहन से कहा जिसे सुनकर वह परम हर्ष को प्राप्त हुआ । वह अजितनाथ भगवान को नमस्कार कर उठा ॥१६६॥</div>
<div class=paragraph>राक्षसों के इन्द्र भीम ने उसे राक्षसी विद्या दी । उसे लेकर इच्छानुसार चलने वाले कामग नामक विमान पर आरूढ़ हो वह लंकापुरी की और चला ॥१६७॥</div>
<div class=paragraph>राक्षसों के इन्द्र ने इसे वरदान स्वरूप लंका नगरी दी है यह जानकर मेघवाहन के समस्त भाई बान्धव इस प्रकार हर्ष को प्राप्त हुए जिस प्रकार कि प्रातःकाल के समय कमलों के समूह विकास भाव को प्राप्त होते हैं ॥१६८॥</div>
<div class=paragraph>विमल, अमल, कान्त आदि अनेक विद्याधर परम प्रसन्न वैभव के साथ शीघ्र ही उसके समीप आये और अनेक प्रकार के मीठे-मीठे शब्दों से उसका अभिनन्दन करने लगे ॥१६९॥</div>
<div class=paragraph>सन्तोष से भरे भाई-बन्धुओं से वेष्टित होकर मेघवाहन ने लंका की ओर प्रस्थान किया । उस समय कितने ही विद्याधर उसकी बगल में चल रहे थे, कितने ही पीछे चल रहे थे, कितने ही आगे जा रहे थे, कितने ही हाथियों की पीठ पर सवार होकर चल रहे थे, कितने ही घोड़ों पर आरूढ़ होकर चल रहे थे, कितने ही जय-जय शब्द कर रहे थे, कितने ही दुन्दुभियों का मधुर शब्द कर रहे थे, कितने ही लोगों पर सफेद छत्रों से छाया हो रही थी तथा कितने ही ध्वजाओं और मालाओं से सुशोभित थे। पूर्वोक्त विद्याधरों में कोई तो मेघवाहन को आशीर्वाद दे रहे थे और कोई नमस्कार कर रहे थे । उन सबके साथ आकाश में चलते हुए मेघवाहन ने लवणसमुद्र देखा ॥१७०-१७२॥</div>
<div class=paragraph>वह लवणसमुद्र आकाश के समान विस्तृत था, पाताल के समान गहरा था, तमालवन के समान श्याम था और लहरों के समूह से व्याप्त था ॥ १७३॥</div>
<div class=paragraph>मेघवाहन के समीप चलने वाले लोग कह रहे थे कि देखो यह जल के बीच पर्वत दीख रहा है, यह बड़ा भारी मकर छलांग भर रहा है और इधर यह बृहदाकार मच्छ चल रहा है ॥१७४॥</div>
<div class=paragraph>इस प्रकार समुद्र की शोभा देखते हुए मेघवाहन ने त्रिकूटाचल के शिखर के नीचे स्थित लंकापुरी में प्रवेश किया । वह लंका बहुत भारी प्राकार और गोपुरों से सुशोभित थी, अपनी लाल-कान्ति के द्वारा सन्ध्या के समान आकाश को लिप्त कर रही थी, कुन्द के समान सफेद, ऊँचे पताकाओं से सुशोभित, कोट और तोरणों से युक्त जिनमन्दिरों से मण्डित थी । लंकानगरी में प्रविष्ट हो सर्वप्रथम उसने जिनमदिंर में जाकर जिनेन्द्रदेव की वन्दना की और तदनन्तर मंगलोपकरणों से युक्त अपने योग्य महल में निवास किया ॥१७५-१७७॥</div>
<div class=paragraph>रत्‍नों की शोभा से जिनके नेत्र और नेत्रों की पंक्तियाँ आकर्षित हो रही थीं ऐसे अन्य भाई-बन्धु भी यथायोग्य महलों में ठहर गये ॥१७८॥</div>
<div class=paragraph>अथानन्‍तर -- किन्नरगीत नामा नगर में राजा रतिमयूख और अनुमति नामक रानी के सुप्रभा नामक कन्‍या थी। वह कन्‍या नेत्र और मन को चुराने वाली थी, काम की वसतिका थी, लक्ष्‍मीरूपी कुमुदिनी को विकसित करने के लिए चाँदनी के समान थी, लावण्‍यरूपी जल की वापिका थी , और समस्‍त इन्द्रियों को हर्ष उत्‍पन्‍न करने वाली थी । राजा मेघवाहन ने बड़े वैभव से उसके साथ विवाह किया ॥१७९-१८१॥</div>
<div class=paragraph>तदनन्‍तर समस्‍त विद्याधर लोग जिसकी आज्ञा को सिर पर धारण करते थे ऐसा मेघवाहन लंकापुरी में चिरकाल तक इस प्रकार रहता रहा जिस प्रकार कि इन्‍द्र स्‍वर्ग में रहता है ॥१८२॥</div>
<div class=paragraph>कुछ समय बाद पुत्रजन्‍म की इच्‍छा करने वाले राजा मेघवाहन के पुत्र उत्‍पन्‍न हुआ। कुल-परम्‍परा के अनुसार महारक्ष इस नाम को प्राप्‍त हुआ ॥१८३॥</div>
<div class=paragraph>किसी एक दिन राजा मेघवाहन वन्‍दना के लिए अजितनाथ भगवान् के समवसरण में गया। वहाँ वन्‍दना कर बड़ी विनय से अपने योग्य स्‍थान पर बैठ गया ॥१८४॥</div>
<div class=paragraph>वहाँ जब चलती हुई अन्‍य कथा पूर्ण हो चुकी तब सगर चक्रवर्ती ने हाथ मस्‍तक से लगा नमस्‍कार कर अजितनाथ जिनेन्‍द्र से पूछा ॥१८५॥</div>
<div class=paragraph>कि हे भगवन् ! इस अवसर्पिणी काल में आगे चलकर आपके समान धर्मचक्र के स्‍वामी अन्‍य कितने तीर्थंकर होंगे॥१८६॥</div>
<div class=paragraph>और तीनों जगत के जीवों को सुख देने वाले कितने तीर्थंकर पहले हो चुके हैं? यथार्थ में आप जैसे मनुष्‍यों की उत्‍पत्ति तीनों लोकों में आश्‍चर्य उत्‍पन्‍न करने वाली है ॥१८७॥</div>
<div class=paragraph>चौदह रत्‍न और सुदर्शन चक्र से चिह्नित लक्ष्मी के धारक चक्रवर्ती कितने होंगे? इसी तरह बलभद्र, नारायण और प्रतिनारायण भी कितने होंगे ॥१८८॥</div>
<div class=paragraph>इस प्रकार सगर चक्रवर्ती के पूछने पर भगवान् अजितनाथ निम्‍नांकित वचन बोले। उसके वे वचन देव-दुन्दुभि के गम्‍भीर शब्‍द का तिरस्‍कार कर रहे थे तथा कानों के लिए परम आनन्‍द उत्‍पन्‍न करने वाले थे ॥१८९॥</div>
<div class=paragraph>भगवान् की भाषा अर्धमागधी भाषा थी और बोलते समय उनके ओठों को चंचल नहीं कर रही थी। यह बड़े आश्‍चर्य की बात थी ॥१९०॥</div>
<div class=paragraph>उन्‍होंने कहा कि हे सगर। प्रत्‍येक उत्‍सर्पिणी और अवसर्पिणी में धर्मतीर्थ की प्रवृत्ति करने वाले चौबीस-चौबीस तीर्थंकर होते हैं॥१९१॥</div>
<div class=paragraph>जिस समय यह समस्‍त संसार मोहरूपी गाढ़ अन्‍धकार से व्‍याप्‍त था, धर्म की चेतना से शून्‍य था, समस्‍त पाखण्‍डों का घर और राजा से रहित था उस समय राजा नाभि के पुत्र ऋषभदेव नामक प्रथम तीर्थंकर हुए थे, हे राजन् ! सर्वप्रथम उन्‍हीं के द्वारा इस कृत युग की स्‍थापना हुई थी ॥१९२-१९३॥</div>
<div class=paragraph>उन्‍होंने क्रियाओं में भेद होने से क्षत्रिय, वैश्‍य और शूद्र इन तीन वर्णों की कल्‍पना की थी। उनके समय में मेघों के जल से धान्‍यों की उत्‍पत्ति हुई थी ॥१९४॥</div>
<div class=paragraph>उन्‍हीं के समय उनके समान तेज के धारक भरतपुत्र ने यज्ञोपवीत को धारण करने वाले ब्राह्मणों की भी रचना की थी ॥१९५॥</div>
<div class=paragraph>सागार और अनगार के भेद से दो प्रकार के आश्रम भी उन्‍हीं के समय उत्‍पन्‍न हुए थे। समस्‍त विज्ञान और कलाओं के उपदेश भी उन्‍हीं भगवान् ऋषभदेव के द्वारा दिये गये थे ॥१९६॥</div>
<div class=paragraph>दीक्षा लेकर भगवान् ऋषभदेव ने अपना कार्य किया और जन्‍म सम्‍बन्‍धी दु:खाग्‍नि से पीड़ि‍त अन्‍य भव्‍य-जीवों को शान्तिरूप जल के द्वारा सुख प्राप्‍त कराया ॥१९७॥</div>
<div class=paragraph>तीन-लोक के जीव मिलकर इकट्ठे हो जावें तो भी आत्‍मतेज के सुशोभित भगवान् ऋषभदेव के अनुपम गुणों का अन्‍त प्राप्‍त करने के लिए समर्थ नहीं हो सकते ॥१९८॥</div>
<div class=paragraph>शरीर त्‍याग करने के लिए जब भगवान् ऋषभदेव जब कैलास पर्वत पर आरूढ़ हुए थे तब आश्‍चर्य से भरे सुर और असुरों ने उन्‍हें सुवर्णमय शिखर के समान देखा था ॥१९९॥</div>
<div class=paragraph>उनकी शरण में जाकर महाव्रत धारण करने वाले कितने ही भरत आदि मुनि निर्वाण धाम को प्राप्‍त हुए हैं ॥२००॥</div>
<div class=paragraph>कितने ही पुण्‍य उपार्जन कर स्‍वर्ग सुख को प्राप्‍त हैं, और स्‍वभाव से ही सरलता को धारण करने वाले कितने ही लोग उत्‍कृष्‍ट मनुष्‍य पद को प्राप्‍त हुए हैं ॥२०१॥</div>
<div class=paragraph>यद्यपि उनका मत अत्‍यन्‍त उज्‍ज्‍वल था तो भी मिथ्‍यादर्शनरूपी राग से युक्‍त मनुष्‍य उसे उस तरह नहीं देख सके थे जिस तरह कि उल्‍लू सूर्य को नहीं देख सकते हैं ॥२०२॥</div>
<div class=paragraph>ऐसे मिथ्‍यादृष्टि लोग कुधर्म की श्रद्धा कर नीचे देवों में उत्‍पन्‍न होते हैं। फिर तिर्यंचों में दुष्‍ट चेष्‍टाएँ कर नरकों में भ्रमण करते हैं ॥२०३॥</div>
<div class=paragraph>तदनन्‍तर बहुत काल व्‍यतीत हो जाने पर समुद्र के समान गम्‍भीर ऋषभदेव का युग <span class=comment>(तीर्थ)</span> विच्छिन्न हो गया और धार्मिक उत्‍सव नष्‍ट हो गया तब सर्वाथसिद्धि से चयकर फिर से कृतयुग की व्‍यवस्‍था करने के लिए जगत् का हित करने वाला मैं दूसरा अजितनाथ तीर्थंकर उत्‍पन्‍न हुआ हूँ ॥२०४-२०५॥</div>
<div class=paragraph>जब आचार के विघात और मिथ्‍यादृष्टियों के वैभव से समीचीन धर्म ग्‍लानि को प्राप्‍त हो जाता है -- प्रभावहीन होने लगता है तब तीर्थंकर उत्‍पन्‍न होकर उसका उद्योत करते हैं ॥२०६॥</div>
<div class=paragraph>संसार के प्राणी उत्‍कृष्‍ट बन्‍धुस्‍वरूप समीचीन धर्म को पुन: प्राप्‍त कर मोक्षमार्ग को प्राप्‍त होते हैं और मोक्ष स्‍थान की ओर गमन करने लगते हैं <span class=comment>(विच्छिन्‍न मोक्षमार्ग फिर से चालू हो जाता है)</span> ॥२०७॥</div>
<div class=paragraph>तदनन्‍तर जब मैं मोक्ष चला जाऊँगा तब क्रम से तीनों लोकों का उद्योत करने वाले बाईस तीर्थंकर और उत्‍पन्‍न होंगे ॥२०८॥</div>
<div class=paragraph>वे सभी तीर्थंकर मेरे ही समान कान्ति, वीर्य आदि से विभूषित होंगे, मेरे ही समान तीन-लोक के जीवों से पूजा को प्राप्‍त होंगे और मेरे ही समान ज्ञानदर्शन के धारक होंगे ॥२०९॥</div>
<div class=paragraph>उन तीर्थंकरों में  तीन तीर्थंकर <span class=comment>(शान्ति, कुन्‍थु, अर)</span> चक्रवर्ती की लक्ष्‍मी का उपभोग कर अनन्‍त सुख का कारण ज्ञान का साम्राज्‍य प्राप्‍त करेंगे ॥२१०॥</div>
<div class=paragraph>अब मैं उन सभी महापुरुषों के नाम कहता हूँ। उनके ये नाम तीनों जगत् में मंगलस्‍वरूप हैं तथा हे राजन् सगर ! तेरे मन की शुद्धता करने वाले हैं ॥२११॥</div>
<div class=paragraph>पुरुषों में श्रेष्‍ठ ऋषभनाथ प्रथम तीर्थंकर थे जो हो चुके हैं, मैं अजितनाथ वर्तमान तीर्थंकर हूँ और बाकी बाईस तीर्थंकर भविष्‍यवत् तीर्थंकर हैं ॥२१२॥</div>
<div class=paragraph>मुक्‍ति‍ के कारण सम्‍भवनाथ, भव्‍य जीवों को आनन्दित करने वाले अभिनन्‍दननाथ, सुमतिनाथ, पद्मप्रभ, सुपार्श्‍वनाथ, चन्‍द्रप्रभ, अष्‍टकर्मों को नष्‍ट करने वाले पुष्‍पदन्‍त, शील के सागरस्‍वरूप शीतलनाथ, उत्तम चेष्‍टाओं के द्वारा कल्‍याण करने वाले श्रेयोनाथ, सत्‍पुरुषों के द्वारा पूजित वासुपूज्‍य, विमलनाथ, अनन्‍तनाथ, धर्मनाथ, शान्तिनाथ, कुन्‍थुनाथ, अरनाथ, मल्‍लि‍नाथ, सुव्रतनाथ, नमिनाथ, नेमिनाथ, पार्श्‍वनाथ और जिनमार्ग के धुरन्‍दर वीरनाथ। ये इस अवसर्पिणी युग के चौबीस तीर्थंकर हैं। ये सभी देवाधिदेव और जीवों का कल्‍याण करने वाले होंगे ॥२१३-२१६॥</div>
<div class=paragraph>इन सभी का जन्‍मावतरण रत्‍नों की वर्षा से अभिनन्दित होगा तथा देव लोग क्षीरसागर के जल से सुमेरु-पर्वत पर सबका जन्‍माभिषेक करेंगे ॥२१७॥</div>
<div class=paragraph>इन सभी का तेज, रूप, सुख और बल उपमा से रहित होगा और सभी इस संसार में जन्‍मरूपी शत्रु का विध्वंस करने वाले होंगे <span class=comment>(मोक्षमार्गी होंगे)</span> ॥२१८॥</div>
<div class=paragraph>जब महावीररूपी सूर्य अस्‍त हो जायेगा तब इस संसार में बहुत से पाखण्‍डीरूपी जुगनू तेज को प्राप्‍त करेंगे ॥२१९॥</div>
<div class=paragraph>वे पाखण्‍ड पुरुष इस चतुर्गतिरूप संसार कूप में स्‍वयं गिरेंगे तथा मोह से अन्‍धे अन्‍य प्राणियों को भी गिरावेंगे ॥२२०॥</div>
<div class=paragraph>तुम्‍हारे समान चंक्राकित लक्ष्‍मी का अधिपति एक चक्रवर्ती तो हो चुका है, अत्‍यन्‍त शक्तिशाली द्वितीय चक्रवर्ती तुम हो और तुम दो के सिवाय दस चक्रवर्ती और होंगे ॥२२१॥</div>
<div class=paragraph>चक्रवर्तियों में प्रथम चक्रवर्ती भरत हो चुके हैं, द्वितीय चक्रवर्ती सगर तुम विद्यमान ही हो और तुम दो के सिवाय चक्रचिह्नित भोगों के स्‍वामी निम्‍नांकित दस चक्रवर्ती राजा और भी होंगे ॥२२२॥</div>
<div class=paragraph>३ सनन्‍तकुमार, ४ मधवा, ५ शान्ति, ६ कुन्‍थु, ७ अर, ८ सुभूम, ९ महापद्म, १० हरिषेण, ११ जयसेन और १२ ब्रह्मदत्त ॥२२३॥</div>
<div class=paragraph>नौ प्रतिनारायणों के साथ नौ नारायण होंगे और धर्म में जिनका चित्त लग रहा है ऐसे बलभद्र भी नौ होंगे ॥२२४-२२५॥</div>
<div class=paragraph>हे राजन् ! जिस प्रकार हमने अवसर्पिणी काल में होने वाले तीर्थंकर, चक्रवर्ती आदि का वर्णन किया है उसी प्रकार के तीर्थंकर आदि उत्‍सर्पिणी काल में भी भरत तथा ऐरावत क्षेत्र में होंगे ॥२२६॥</div>
<div class=paragraph>इस प्रकार कर्मों के वश होनेवाला जीवों का संसारभ्रमण, महापुरुषों की उत्‍पत्ति, कालचक्र का परिवर्तन और आठ कर्मों से रहित जीवों को होने वाला अनुपम सुख इन सबका विचारकर बुद्धिमान् मेघवाहन ने अपने मन में निम्‍न विचार किया ॥२२७-२२८॥</div>
<div class=paragraph>हाय-हाय, बड़े दु:ख की बात है कि जिन कर्मों के द्वारा यह जीव आताप को प्राप्‍त होता है, कर्मरूपी मदिरा से उन्‍मत्त हुआ यह उन्‍हीं कर्मों को करने के लिए उत्‍साहित होता है ॥२२९॥</div>
<div class=paragraph>जो प्रारम्‍भ में ही मनोहर दिखते हैं और अन्‍त में विष के समान दु:ख देते हैं अथवा दु:ख उत्‍पन्‍न करना ही जिनका स्‍वभाव है। ऐसे विषयों में क्‍या प्रेम करना है? ॥२३०॥</div>
<div class=paragraph>यह जीव धन, स्त्रियों तथा भाई-बन्धुओं का चिरकाल तक संग करता है तो भी संसार में इसे अकेले ही भ्रमण करना पड़ता है ॥२३१॥</div>
<div class=paragraph>जिस प्रकार कुत्ते के पिल्‍ले को जब तक रोटी का टुकड़ा देते रहते हैं तभी तक वह प्रेम करता हुआ पीछे लगा रहता है इसी प्रकार इन संसार के सभी प्राणियों को जब तक कुछ मिलता रहता है तभी तक ये प्रेमी बनकर अपने पीछे लगे रहते हैं ॥२३२॥</div>
<div class=paragraph>इतना भारी काल बीत गया पर इसमें कौन मनुष्‍य ऐसा है जो भाई-बन्‍धुओं, स्त्रियों, मित्रों तथा अन्‍य इष्‍ट-जनों के साथ परलोक को गया हो ॥२३३॥</div>
<div class=paragraph>ये पंचेन्द्रियों के भोग साँप के शरीर के समान भयंकर एवं नरक में गिराने वाले हैं। ऐसा कौन सचेतन <span class=comment>(विचारक)</span> पुरुष है जो कि इन विषयों में आसक्ति करता हो? ॥२‌३४॥</div>
<div class=paragraph>अहो, सबसे बड़ा आश्‍चर्य तो इस बात का है कि जो मनुष्‍य लक्ष्‍मी का सद्भावना से आश्रय लेते हैं यह लक्ष्‍मी उन्‍हें ही धोखा देती है <span class=comment>(ठगती है)</span>, इससे बढ़कर दुष्‍टता और क्‍या होगी? ॥२३५॥</div>
<div class=paragraph>जिस प्रकार स्‍वप्‍न में होने वाला इष्‍ट जनों का समागम अस्‍थायी है उसी प्रकार बन्‍धुजनों का समागम भी अस्‍थायी है। तथा बन्‍धुजनों के समागम से जो सुख होता है वह इन्‍द्रधनुष के समान क्षणमात्र के लिए ही होता है ॥२३६॥</div>
<div class=paragraph>शरीर पानी के बबूले के समान सार से रहित है तथा यह जीवन बिजली की चमक के समान चंचल है ॥२३७॥</div>
<div class=paragraph>इसलिए संसार-निवास के कारणभूत इस समस्‍त परिकर को छोड़कर मैं तो कभी धोखा नहीं देने वाले एक धर्मरूप सहायक को ही ग्रहण करता हूँ ॥२३८॥</div>
<div class=paragraph>तदनन्‍तर ऐसा विचारकर वैराग्‍यरूपी कवच को धारण करने वाले बुद्धिमान् मेघवाहन विद्याधर ने महाराक्षस नामक पुत्र के लिए राज्‍यभार सौंपकर अजितनाथ भगवान् के समीप दीक्षा धारण कर ली ॥२३९॥</div>
<div class=paragraph>राजा मेघवाहन के साथ अन्‍य एक सौ दस विद्याधर भी वैराग्‍य प्राप्‍त कर घररूपी बन्‍दीगृह से बाहर निकले ॥२४०॥</div>
<div class=paragraph>इस महाराक्षसरूपी चन्‍द्रमा भी दानरूपी किरणों के समूह से बन्‍धुजनरूपी समुद्र को हुलसाता हुआ लंकारूपी आकाशांगण के बीच सुशोभित होने लगा ॥२४१॥</div>
<div class=paragraph>उसका ऐसा प्रभाव था कि बड़े-बड़े विद्याधरों के अधिपति स्‍वप्‍न में भी उसकी आज्ञा प्राप्‍त कर हड़बड़ाकर जाग उठते थे और हाथ जोड़कर मस्‍तक से लगा लेते थे ॥२४२॥</div>
<div class=paragraph>उसकी विमलाभा नाम की प्राणप्रिया वल्‍लभा थी जो छाया के समान सदा उसके साथ रहती थी ॥२४३॥</div>
<div class=paragraph>उसके अमररक्ष, उदधिरक्ष और भानुरक्ष नामक तीन पुत्र हुए। ये तीनों ही पुत्र सब प्रकार के अर्थों से परिपूर्ण थे ॥२४४॥</div>
<div class=paragraph>विचित्र-विचित्र कार्यों से युक्त थे, उत्तुंग अर्थात् उदार थे और जन-धन से विस्‍तार को प्राप्‍त थे इसलिए ऐसे जान पड़ते मानो तीन लोक ही हों ॥२४५॥</div>
<div class=paragraph>भगवान् अजितनाथ भी मुक्तिगामी भव्‍य-जीवों को मोक्ष का मार्ग प्रवर्ताकर सम्‍मेद-शिखर पर पहुँचे और वहाँ से आत्‍मस्‍वभाव को प्राप्‍त हुए <span class=comment>(सिद्ध पद को प्राप्‍त हुए)</span> ॥२४६॥</div>
<div class=paragraph>सगर चक्रवर्ती के इन्‍द्राणी के समान तेज को धारण करने वाली छयानवे हजार रानियाँ थीं और उत्तम शक्ति को धारण करने वाले एवं रत्‍नमयी खम्‍भों के समान देदीप्‍यमान साठ हजार पुत्र थे। उन पुत्रों के भी अनेक पुत्र थे॥२४७-२४८॥</div>
<div class=paragraph>किसी समय वे सभी पुत्र वन्‍दना के लिए कैलास पर्वत पर गये । उस समय वे चरणों के विक्षेप से पृथिवी को कंपा रहे थे और पर्वतों के समान जान पड़ते थे ॥२४९॥</div>
<div class=paragraph>कैलास पर्वत पर स्थित सिद्ध प्रतिमाओं की उन्होंने बड़ी विनय से वन्दना की और तदनन्तर वे दण्ड रत्न से उस पर्वत के चारों ओर खाई खोदने लगे ॥२५०॥</div>
<div class=paragraph>उन्होंने दण्ड रत्न से पाताल तक गहरी पृथिवी खोद डाली यह देख नागेन्द्र ने क्रोध से प्रज्वलित हो उनकी ओर देखा ॥२५१॥</div>
<div class=paragraph>नागेन्द्र की क्रोधाग्नि की ज्वालाओं से जिनका शरीर व्याप्त हो गया था ऐसे वे चक्रवर्ती के पुत्र भस्मी भूत हो गये ॥२५२॥</div>
<div class=paragraph>जिस प्रकार विष की मारक शक्ति के बीच एक जीवक शक्ति भी होती है और उसके प्रभाव से वह कभी-कभी औषधि के समान जीवन का भी कारण बन जाती है इसी प्रकार उस नागेन्द्र की क्रोधाग्नि में भी जहाँ जलाने की शक्ति थी वहाँ एक अनुकम्पारूप परिणति भी थी । उसी अनुकम्पारूप परिणति के कारण उन पुत्रों के बीच में भीम, भगीरथ नामक दो पुत्र किसी तरह भस्म नहीं हुए ॥२५३॥</div>
<div class=paragraph>सगर चक्रवर्ती के पुत्रों की इस आकस्मिक मृत्यु को देखकर वे दोनों ही दुःखी होकर सगर के पास आये ॥२५४॥</div>
<div class=paragraph>सहसा इस समाचार के कहने पर चक्रवर्ती कहीं प्राण न छोड़ दें ऐसा विचारकर पण्डितजनों ने भीम और भगीरथ को यह समाचार चक्रवर्ती से कहने के लिए मना कर दिया ॥२५५॥</div>
<div class=paragraph>तदनन्तर राजा, कुल क्रमागत मन्त्री, नाना शास्त्रों के पारगामी और विनोद के जानकार विद्वज्जन एकत्रित होकर चक्रवर्ती के पास गये । उस समय उन सबके मुख की कान्ति में किसी प्रकार का अन्तर नहीं था तथा वेशभूषा भी सबकी पहले के ही समान थी । सब लोग विनय से जाकर पहले ही के समान चक्रवर्ती सगर के समीप पहुँचे ॥२५६-२५७॥</div>
<div class=paragraph>नमस्कार कर सब लोग जब यथास्थान बैठ गये तब उनके संकेत से प्रेरित हो एक वृद्धजन ने निम्नांकित वचन कहना शुरू किया ॥२५८॥</div>
<div class=paragraph>हे राजन् सगर ! आप संसार की इस अनित्यता को तो देखो जिसे देखकर फिर संसार की ओर मन प्रवृत्त नहीं होता ॥२५९॥</div>
<div class=paragraph>पहले तुम्हारे ही समान पराक्रम का धारी राजा भरत हो गया है जिसने इस छह खण्ड की पृथ्वी को दासी के समान वश कर लिया था ॥२६०॥</div>
<div class=paragraph>उसके महापराक्रमी अर्ककीर्ति नामक ऐसा पुत्र हुआ था कि जिसके नाम से यह सूर्यवंश अब तक चल रहा है ॥२६१॥</div>
<div class=paragraph>अर्ककीर्ति के भी पुत्र हुआ और उसके पुत्र को भी पुत्र हुआ परन्तु इस समय वे सब दृष्टिगोचर नहीं हैं ॥२६२॥</div>
<div class=paragraph>अथवा इन सबको रहने दो, स्वर्गलोक के अधिपति भी जो कि वैभव से देदीप्यमान रहते हैं क्षणभर में दुःख से भस्म हो जाते हैं ॥२६३॥</div>
<div class=paragraph>अथवा इन्हें भी जाने दो, तीनलोक को आनन्दित रहनेवाले जो तीर्थकर हैं वे भी आयु समाप्त होने पर शरीर को छोड़कर चले जाते हैं ॥२६४॥</div>
<div class=paragraph>जिस प्रकार पक्षी, रात्रि के समय किसी बड़े-वृक्ष पर बसकर प्रातःकाल दसों दिशाओं में चले जाते हैं उसी प्रकार अनेक प्राणी एक कुटुम्ब में एकत्रित होकर कर्मों के अनुसार फिर अपनी गति को चले जाते हैं ॥२६५-२६६॥</div>
<div class=paragraph>किन्हीं ने उन पूर्व पुरुषों की चेष्टाएँ तथा उनका अत्यन्त सुन्दर शरीर अपनी आंखों से देखा है परन्तु हम कथामात्र से उन्हें जानते हैं ॥२६७॥</div>
<div class=paragraph>मृत्यु सभी बलवानों से अधिक बलवान् है क्योंकि इसने अन्य सभी बलवानों को परास्त कर दिया है ॥२६८॥</div>
<div class=paragraph>अहो! यह बड़ा आश्चर्य है कि भरत आदि महापुरुषों के विनाश का स्मरण कर हमारी छाती नहीं फट रही है ॥२६९॥</div>
<div class=paragraph>जीवों की धनसम्पदाएँ, इष्ट समागम और शरीर, फेन, तरंग, इन्द्रधनुष, स्वप्न, बिजली और बबूला के समान हैं ॥२७०॥</div>
<div class=paragraph>संसार में ऐसा कोई भी मनुष्य नहीं है जो इस विषय में उपमान हो सके कि जिस तरह यह अमर है उसी तरह हम भी अमर रहेंगे ॥२७१॥</div>
<div class=paragraph>जो मगरमच्छों से भरे समुद्र को सुखाने के लिए समर्थ हैं अथवा अपने दोनों हाथों से सुमेरु पर्वत को चूर्ण करने में समर्थ हैं अथवा पृथ्वी को ऊपर उठाने में और चन्द्रमा तथा सूर्य को ग्रसने में समर्थ हैं वे मनुष्य भी काल पाकर यमराज के मुख में प्रविष्ट हुए हैं ॥२७२-२७३॥</div>
<div class=paragraph>तीनों लोकों के प्राणी इस दुर्लघनीय मृत्यु के वश हो रहे हैं । यदि कोई बाकी छूटे हैं तो जिनधर्म से उत्पन्न हुए सिद्ध भगवान् ही छूटे हैं ॥२७४॥</div>
<div class=paragraph>जिस प्रकार बहुत से राजा काल के द्वारा विनाश को प्राप्त हुए हैं उसी प्रकार हम लोग भी विनाश को प्राप्त होंगे । संसार का यह सामान्य नियम है ॥२७१॥</div>
<div class=paragraph>जो मृत्यु तीन लोक के जीवों को समान रूप से आती है उसके प्राप्त होने पर ऐसा कौन विवेकी पुरुष होगा जो संसार के कारणभूत शोक को करेगा ॥२७६॥</div>
<div class=paragraph>इस प्रकार वृद्ध मनुष्य के द्वारा यह चर्चा चल रही थी इधर चेष्टाओं के जानने में निपुण चक्रवर्ती ने सामने सिर्फ दो पुत्र देखे । उन्हें देखकर वह मन में विचार करने लगा ॥२७७॥</div>
<div class=paragraph>हमेशा सब पुत्र मे एक साथ नमस्कार करते थे पर आज दो ही पुत्र दिख रहे हैं और उतने पर भी इनके मुख अत्यन्त दीन दिखाई देते हैं । जान पड़ता है कि शेष पुत्र क्षय को प्राप्त हो चुके हैं ॥२७८॥</div>
<div class=paragraph>ये आगत राजा लोग इस भारी दुःख को साक्षात् कहने में समर्थ नहीं है इसलिए अन्योक्ति-दूसरे के बहाने कह रहे हैं ॥२७९॥</div>
<div class=paragraph>तदनन्तर सगर चक्रवर्ती यद्यपि शोक रूपी सर्प से डसा गया था तो भी सभासद जनों के वचनरूपी मन्त्रों से प्रतिकार-सान्तवना पाकर उसने प्राण नहीं छोड़े थे ॥२८०॥</div>
<div class=paragraph>उसने संसार के सुख को केले के गर्भ के समान निसार जानकर भगीरथ को राज्य लक्ष्मी सौंपी और स्वयं दीक्षा धारण कर ली ॥२८१॥</div>
<div class=paragraph>उत्कृष्ट लीला को धारण करनेवाला राजा सगर जब इस पृथ्वी का त्याग कर रहा था तब नाना नगर और सुवर्णादि की खानों से सुशोभित यह पृथ्वी उसके मन में जीर्णतृण के समान तुच्छ जान पड़ती थी ॥२८२॥</div>
<div class=paragraph>तदनन्तर सगर चक्रवर्ती भीमरथ नामक पुत्र के साथ अजितनाथ भगवान की शरण में गया । वहाँ दीक्षा धारण कर उसने केवलज्ञान प्राप्त किया और तदनन्तर सिद्धपद का आश्रय लिया <span class=comment>(मुक्त हुआ)</span> ॥२८३॥</div>
<div class=paragraph>सगर चक्रवर्ती का पुत्र जह्नु का लड़का भगीरथ राज्य करने लगा । किसी एक दिन उसने श्रुतसागर मुनिराज से पूछा ॥२८४॥</div>
<div class=paragraph>कि हमारे बाबा सगर के पुत्र एक साथ किस कर्म के उदय से मरण को प्राप्त हुए हैं और उनके बीच में रहता हुआ भी मैं किस कर्म से बच गया हूँ ॥२८५॥</div>
<div class=paragraph>भगवान् अजितनाथ ने कहा कि एक बार चतुर्विध संघ सम्मेदशिखर की वन्दना के लिए जा रहा था सो मार्ग में वह अन्तिक नामक ग्राम में पहुँचा ॥२८६॥</div>
<div class=paragraph>संघ को देखकर उस अन्तिक ग्राम के सब लोग कुवचन कहते हुए संघ की हँसी करने लगे परन्तु उस ग्राम में एक कुम्भकार था उसने गाँव के सब लोगों को मना कर संघ की स्तुति की ॥२८७॥</div>
<div class=paragraph>उस गाँव में रहने वाले एक मनुष्य ने चोरी की थी सो अविवेकी राजा ने सोचा कि यह गाँव ही बहुत अपराध करता है इसलिए घेरा डालकर सारा का सारा गाँव जला दिया ॥२८८॥</div>
<div class=paragraph>जिस दिन वह गाँव जलाया गया था उस दिन मध्यस्थ परिणामों का धारक कुम्भकार निमन्त्रित होकर कहीं बाहर गया था ॥२८९॥</div>
<div class=paragraph>जब कुम्भकार मरा तो वह बहुत भारी धन का अधिपति वैश्य हुआ और गाँव के सब लोग मरकर कौड़ी हुए । वैश्य ने उन सब कौड़ियों को खरीद लिया ॥२९०॥</div>
<div class=paragraph>तदनन्तर कुम्भकार का जीव मरकर राजा हुआ और गाँव के जीव मरकर गिंजाई हुए सो राजा के हाथी से चूर्ण होकर वे सब गिंजाइयो के जीव संसार में भ्रमण करते रहे ॥२९१॥</div>
<div class=paragraph>कुम्भकार के जीव राजा ने मुनि होकर देवपद प्राप्त किया और वहाँ से च्युत होकर तू भगीरथ हुआ है तथा गाँव के सब लोग मरकर सगर चक्रवर्ती के पुत्र हुए हैं ॥२९२॥</div>
<div class=paragraph>मुनि संघ की निन्दा कर यह मनुष्य भव-भव में मृत्यु को प्राप्त होता है । इसी पाप से गाँव के सब लोग भी एक साथ मृत्यु को प्राप्त हुए थे और संघ की स्तुति करने से तू इस तरह सम्पन्न तथा दीर्घायु हुआ है ॥२९३॥</div>
<div class=paragraph>इस प्रकार भगीरथ भगवत् कि मुख से पूर्वभव सुनकर अत्यन्त शान्त हो गया और मुनियों में मुख्य बनकर तप के योग्य पद को प्राप्त हुआ ॥२९४॥</div>
<div class=paragraph>गौतम स्वामी राजा श्रेणिक से कहते हैं कि -- हे राजन्! प्रकरण पाकर यह सगर का चरित्र मैंने तुझ से कहा । अब इस समय प्रकृत कथा कहूंगा सो सुन ॥२५५॥</div>
<div class=paragraph>अथानन्तर-जो महारक्ष नामा विद्याधरों का राजा लंका में निष्कण्टक राज्य करता था विद्याबल से समुन्नत वह राजा एक समय अन्तःपुर के साथ क्रीड़ा करने के लिए बड़े वैभव से उस प्रमदवन में गया जो कि कमलों से आच्छादित वापिकाओं से सुशोभित था, जिसके बीच में नाना रत्नों की प्रभा से ऊँचा दिखने वाला क्रीड़ा पर्वत बना हुआ था, खिले हुए फूलों से सुशोभित वृक्षों के समूह जिसकी शोभा बढ़ा रहे थे, अव्यक्त मधुर शब्दों के साथ इधर-उधर मँडराते हुए पक्षियों के समूह से व्याप्त था, जो रत्नमयी भूमि से वेष्टित था, जिसमें नाना प्रकार को कान्ति विकसित हो रही थी, और जो सघन पल्लवों की समीचीन छाया से युक्त लतामण्डपों से सुशोभित था ॥२६६-३००॥</div>
<div class=paragraph>राजा महारक्ष उस प्रमदवन में अपनी स्त्रियों के साथ कीड़ा करने लगा । कभी स्त्रियाँ उसे फूलों से ताड़ना करती थीं और कभी वह फूलों से स्त्रियों को ताड़ना करता था ॥३०१॥</div>
<div class=paragraph>कोई स्त्री अन्य स्त्री के पास जाने के कारण यदि ईर्ष्या से कुपित हो जाती थी तो उसे वह चरणों में झुककर शान्त कर लेता था । इसी प्रकार कभी आप स्वयं कुपित हो जाता था तो लीला से भरी स्त्री इसे प्रसन्न कर लेती थी ॥३०२॥</div>
<div class=paragraph>कभी यह त्रिकूटाचल के तट के समान सुशोभित अपने वक्ष:स्थल से किसी स्त्री को प्रेरणा देता था तो अन्य स्त्री उसे भी अपने स्कूल स्तनों के आलिंगन से प्रेरणा देती थी ॥३०३॥</div>
<div class=paragraph>इस तरह क्रीड़ा में निमग्न स्त्रियों के प्रच्छन्न शरीरों को देखता हुआ यह राजा रतिरूप सागर के मध्य में स्थित होता हुआ प्रमदवन में इस प्रकार क्रीड़ा करता रहा जिस प्रकार कि नन्दन वन में इन्द्र क्रीड़ा करता है ॥३०४॥</div>
<div class=paragraph>अथानन्तर सूर्य अस्त हुआ और रात्रि का प्रारम्भ होते ही कमलों के सम्‍पुट संकोच को प्राप्त होने लगे । राजा महारक्ष ने एक कमल सम्पुट के भीतर भरा हुआ भौंरा देखा ॥३०५॥</div>
<div class=paragraph>उसी समय मोहनीय कर्म का उदय शिथिल होने से उसके, हृदय में संसार-भ्रमण को नष्ट करने वाली निम्नांकित चिन्ता उत्पन्न हुई ॥३०६॥</div>
<div class=paragraph>वह विचार करने लगा कि देखो मकरन्द के रस में आसक्त हुआ यह मूढ़ भौंरा तृप्त नहीं हुआ इसलिए मरण को प्राप्‍त हुआ । आचार्य कहते हैं कि इस अन्तरहित अनन्त इच्छा को धिक्कार हो ॥३०७॥</div>
<div class=paragraph>जिस प्रकार इस कमल में आसक्त हुआ यह भौंरा मृत्यु को प्राप्त हुआ है उसी प्रकार स्त्रियों के मुखरूपी कमलों में आसक्त हुए हम लोग भी मृत्यु को प्राप्त होंगे ॥३०८॥</div>
<div class=paragraph>जब कि यह भौंरा घ्राण और रसना इन्द्रिय के कारण ही मृत्यु को प्राप्त हुआ है तब हम तो पाँचों इन्द्रियों के वशीभूत हो रहे हैं अत: हमारी बात ही क्या है? ॥३०९॥</div>
<div class=paragraph>अथवा यह भौंरा तिर्यंच जाति का है - अज्ञानी है अत: इसका ऐसा करना ठीक भी है परन्तु हम तो ज्ञान से सम्पन्न हैं फिर भी इन विषयों में क्यों आसक्त हो रहे हैं? ॥३१०॥</div>
<div class=paragraph>शहद लपेटी तलवार की उस धार के चाटने में क्या सुख होता है? जिस पर पड़ते ही जीभ के सैकड़ों टुकड़े हो जाते हैं ॥३११॥</div>
<div class=paragraph>विषयों में कैसा सुख होता है सो जान पड़ता है उन विषयों में जिनमें कि सुख की बात दूर रही किन्तु दुःख की सन्तति ही उत्तरोत्तर प्राप्त होती है ॥३१२॥</div>
<div class=paragraph>किंपाक फल के समान विषयों से जो मनुष्य विमुख हो गये हैं मैं उन सब महापुरुषों को मन वचन-काय से नमस्कार करता हूँ ॥३१३॥</div>
<div class=paragraph>हाय-हाय,बडे खेद की बात है कि मैं बहुत सभय तक इन दुष्ट विषयों से वंचित होता रहा - धोखा खाता रहा। इन विषयों की आसक्ति अत्यन्त विषम है तथा विष के समान मारने वाली है ॥३१४॥</div>
<div class=paragraph>अथानन्तर उसी समय उस वन में श्रुतसागर इस सार्थक नाम को धारण करने वाले एक महा मुनिराज वहाँ आये॥३१५॥</div>
<div class=paragraph>श्रुतसागर मुनिराज अत्यन्त सुन्दर रूप से युक्त थे, वे कान्ति से चन्द्रमा को लज्जित करते थे, दीप्ति से सूर्य का तिरस्कार करते थे और धैर्य से सुमेरु को पराजित करते थे ॥३१६॥</div>
<div class=paragraph>उनकी आत्मा सदा धर्मध्यान में लीन रहती थी, वे रागद्वेष से रहित थे, उन्होंने मन-वचन-काय को निरर्थक प्रवृत्तिरूपी तीन दण्डों को भग्न कर दिया था, कषायों के शान्त करने में वे सदा तत्पर रहते थे ॥३१७॥</div>
<div class=paragraph>वे इन्द्रियों को वश करने वाले थे छह-काय के जीवों से स्नेह रखते थे, सात भयों और आठ मदों से रहित थे ॥३१८॥</div>
<div class=paragraph>उन्हें देखकर ऐसा जान पड़ता था मानो साक्षात् धर्म ही शरीर के साथ सम्बन्ध को प्राप्त हुआ है । वे मुनिराज उत्तम चेष्टा के धारक बहुत बड़े मुनिसंघ से सहित थे ॥३१९॥</div>
<div class=paragraph>जिन्होंने अपने शरीर की कान्ति से समस्त दिशाओं के अग्रभाग को आच्छादित कर दिया था ऐसे वे मुनिराज उस उद्यान के विस्तृत, शुद्ध एवं निर्जन्तुक पृथिवी तल पर विराजमान हो गये ॥३२०॥</div>
<div class=paragraph>जब राजा महारक्ष को वनपालों के मुख से वहाँ विराजमान इन मुनिराज का पता चला तो वह उत्कृष्ट हृदय को धारण करता हुआ उनके सम्मुख गया ॥३२१॥</div>
<div class=paragraph>अथानन्तर-अत्यन्त प्रसन्न मुख की कान्तिरूपी जल के द्वारा प्रक्षालन करता हुआ राजा महारक्ष मुनिराज के कल्याणदायी चरणों में जा पड़ा ॥३२२॥</div>
<div class=paragraph>उसने शेष संघ को भी नमस्कार किया, सबसे धर्म सम्बन्धी कुशल-क्षेम पूछी और फिर क्षणभर ठहरकर भक्तिभाव से धर्म का स्वरूप पूछा ॥३२३॥</div>
<div class=paragraph>तदनन्तर मुनिराज के हृदय में जो उपशम भावरूपी चन्द्रमा विद्यमान था उसकी किरणों के समान निर्मल दाँतों की किरणों के समूह से चांदनी को प्रकट हुए मुनिराज कहने लगे ॥३२४॥</div>
<div class=paragraph>उन्होंने कहा कि हे राजन् ! जिनेन्द्र भगवान् ने एक अहिंसा के सद्भाव को ही धर्म कहा है, बाकी सत्यभाषण आदि सभी इसके परिवार ॥३२५॥</div>
<div class=paragraph>संसारी प्राणी कर्मों के उदय से जिस-जिस गति में जाते हैं जीवन के प्रति मोहित होते हुए वे उसी-उसी में प्रेम करने लगते हैं ॥३२६॥</div>
<div class=paragraph>एक ओर तीन-लोक की प्राप्ति हो रही हो और दूसरी ओर मरण की सम्भावना हो तो मरण से डरने वाले ये प्राणी तीन-लोक का लोभ छोड़कर जीवित रहने की इच्छा करते हैं इससे जान पड़ता है कि प्राणियों को जीवन से बढ़कर और कोई वस्तु प्रिय नहीं है ॥३२७॥</div>
<div class=paragraph>इस विषय में बहुत कहने से क्या लाभ है ? यह बात तो अपने अनुभव से ही जानी जा सकती है कि जिस प्रकार हमें अपना जीवन प्यारा है उसी प्रकार समस्त प्राणियों को भी अपना जीवन प्यारा होता है ॥३२८॥</div>
<div class=paragraph>इसलिए जो क्रूरकर्म करने वाले मूर्ख प्राणी, जीवों के ऐसे प्रिय जीवन को नष्ट करते हैं उन्होंने कौन-सा पाप नहीं किया? ॥३२९॥</div>
<div class=paragraph>जीवों के जीवन को नष्ट कर प्राणी कर्मों के भार से इतने वजनदार हो जाते हैं कि वे पानी में लोहपिण्ड के समान सीधे नरक में ही पड़ते हैं ॥३३०॥</div>
<div class=paragraph>जो वचन से तो मानो मधु झरते हैं पर हृदय में विष के समान दारुण हैं । जो इन्द्रियों के वश में स्थित हैं और बाहर से जिनका मन त्रैकालिक सन्ध्याओं में निमग्न रहता है ॥३३१॥</div>
<div class=paragraph>जो योग्य आचार से रहित हैं और इच्छानुसार मनचाही प्रवृत्ति करते हैं ऐसे दुष्ट जीव तिर्यंचयोनि में परिभ्रमण करते हैं ॥३३२॥</div>
<div class=paragraph>सर्वप्रथम तो जीवों को मनुष्यपद प्राप्त होना दुर्लभ है, उससे अधिक दुर्लभ सुन्दर रूप का पाना है, उससे अधिक दुर्लभ धन समृद्धि का पाना है, उससे अधिक दुर्लभ आर्यकुल में उत्पन्न होना है, उससे अधिक दुर्लभ विद्या का समागम होना है, उससे अधिक दुर्लभ हेयोपादेय पदार्थ को जानना है और उससे अधिक दुर्लभ धर्म का समागम होना है ॥३३३-३३४॥</div>
<div class=paragraph>कितने ही लोग धर्म करके उसके प्रभाव से स्वर्ग में देवियों आदि के परिवार से मानसिक सुख प्राप्त करते हैं ॥३३५॥</div>
<div class=paragraph>वहाँ से चयकर, विष्ठा तथा मूत्र से लिप्त बिलबिलाते कीड़ाओं से युक्त, दुर्गन्धित एवं अत्यन्त दु:सह गर्भगृह को प्राप्त होते हैं ॥३३६॥</div>
<div class=paragraph>गर्भ में यह प्राणी चर्म के जाल से आच्छादित रहते हैं, पित्त, श्लेष्मा आदि के बीच में स्थित रहते हैं और नाल द्वार से च्युत माता द्वारा उपभुक्त आहार के द्रव का आस्वादन करते रहते हैं ॥३३७॥</div>
<div class=paragraph>वहाँ उनके समस्त अंगोपांग संकुचित रहते हैं, और दुःख के भार से वे सदा पीड़ित रहते हैं । वहाँ रहने के बाद निकलकर उत्तम मनुष्य पर्याय प्राप्त करते हैं ॥३३८॥</div>
<div class=paragraph>सो कितने ही ऐसे पापी मनुष्य जो कि जन्म से ही क्रूर होते हैं, नियम, आचार-विचार से विमुख रहे हैं और सम्यग्दर्शन से शून्य होते हैं, विषयों का सेवन करते हैं ॥३३९॥</div>
<div class=paragraph>जो मनुष्य काम के वशीभूत होकर सम्यक्त्व से भ्रष्ट हो जाते हैं वे महादु:ख प्राप्त करते हुए संसाररूपी समुद्र में परिभ्रमण करते हैं ॥३४०॥</div>
<div class=paragraph>दूसरे प्राणियों को पीड़ा उत्पन्न करनेवाला वचन प्रयत्नपूर्वक छोड़ देना चाहिए क्योंकि ऐसा वचन हिंसा का कारण है और हिंसा संसार का कारण है ॥३४१॥</div>
<div class=paragraph>इसी प्रकार चोरी, परस्त्री का समागम तथा महापरिग्रह की आकांक्षा, यह सब भी छोड़ने के योग्य है क्योंकि यह सभी पीड़ा के कारण हैं ॥३४२॥</div>
<div class=paragraph>विद्याधरों का राजा महारक्ष, मुनिराज के मुख से धर्म का उपदेश सुनकर वैराग्य को प्राप्त हो गया । तदनन्तर उसने नमस्कार कर मुनिराज से अपना पूर्व भव पूछा ॥३४३॥ </div>
<div class=paragraph>चार ज्ञान के धारी श्रुतसागर मुनि विनय से समीप में बैठे हुए महारक्ष विद्याधर से संक्षेप पूर्वक कहने लगे ॥३४४॥</div>
<div class=paragraph>हे राजन्! भरत क्षेत्र के पोदनपुर नगर में एक हित नाम का मनुष्य रहता था । माधवी उसकी स्त्री का नाम था और तू उन दोनों के प्रीति नाम का पुत्र था ॥३४५॥ </div>
<div class=paragraph>उसी पोदनपुर नगर में उदयाचल राजा और अर्हच्छी नाम की रानी से उत्पन्न हुआ हेमरथ नाम का राज राज्य करता था ॥३४६॥ </div>
<div class=paragraph>एक दिन उसने जिनमन्दिर में, बड़ी श्रद्धा के साथ, लोगों को आश्चर्य में डालने वाली बड़ी पूजा की ॥३४७॥ </div>
<div class=paragraph>उस पूजा के समय लोगों ने बड़े जोर से जय-जय शब्द किया, उसे सुनकर तूने भी आनन्द-विभोर हो जय-जय शब्द उच्चारण किया ॥३३४॥ </div>
<div class=paragraph>तू इस आनन्द के कारण घर के भीतर ठहर नहीं सका इसलिए बाहर निकलकर आंगन में इस तरह नृत्य करने लगा जिस प्रकार कि मयूर मेघ का शब्द सुनकर नृत्य करने लगता है ॥३४५॥ </div>
<div class=paragraph>इस कार्य से तूने जो पुण्य बन्ध किया था उसके फलस्वरूप तू मरकर यक्षों के नेत्रों को आनन्द देने वाला यक्ष हुआ ॥३५०॥ </div>
<div class=paragraph>तदनन्तर किसी दिन पश्चिम विदेह क्षेत्र के कांचनपुर नगर में शत्रुओं ने मुनियों के ऊपर उपसर्ग करना शुरू किया ॥३११॥ </div>
<div class=paragraph>सो तूने उन शत्रुओं को अलग कर धर्मसाधन में सहाय भूत मुनियों के शरीर की रक्षा की । इस कार्य से तूने बहुत भारी पुण्य का संचय किया ॥३५२॥ </div>
<div class=paragraph>तदनन्तर वहाँ से च्युत होकर तू विजयार्ध पर्वत पर तडिदंगद विद्याधर और श्रीप्रभा विद्याधरी के उदित नाम का पुत्र उत्पन्न हुआ ॥३५३॥ </div>
<div class=paragraph>एक बार अमरविक्रम नामक विद्याधरों का राजा मुनियों की वन्दना के लिए आया था सो उसे देखकर तूने निदान किया कि मेरे भी ऐसा वैभव हो ॥३५४॥</div>
<div class=paragraph>तदनन्तर महातपश्चरण कर तू दूसरे ऐशान स्वर्ग में देव हुआ और वहाँ से च्युत होकर मेघवाहन का पत्र महारक्ष हुआ है ॥३५५॥ </div>
<div class=paragraph>जिस प्रकार सूर्य के रथ का चक्र निरन्तर भ्रमण करता रहता है इसी प्रकार तूने भी स्त्री तथा जिह्वा इन्द्रिय के वशीभूत होकर संसार में परिभ्रमण किया है ॥३५६॥ </div>
<div class=paragraph>तूने दूसरे भवों में जितने शरीर प्राप्त कर छोड़े है यदि वे एकत्रित किये जावें तो तीनों लोकों में कभी न समावें ॥३५७॥ </div>
<div class=paragraph>जो करोड़ों कल्प तक प्राप्त होनेवाले देवो के भोगों से तथा विद्याधरों के मनचाहे भोग-विलास से नहीं हो सका वह तू केवल आठ दिन तक प्राप्त होने वाले स्वप्न अथवा इन्द्रजाल सदृश भोगों से कैसे तृप्त होगा? इसलिए अब भोगों की अभिलाषा छोड़ और शान्ति भाव धारण कर ॥३५८-३५९॥</div>
<div class=paragraph> तदनन्तर मुनिराज के मुख से अपनी आयु का क्षय निकटस्थ जानकर उसे विषाद नहीं हुआ किन्तु इस संसार-चक्र में अब भी मुझे अनेक भव धारण करना है यह जानकर कुछ खेद अवश्य हुआ ॥३६०॥</div>
<div class=paragraph>तदनन्तर उसने अमररक्ष नामक ज्येष्ठ पुत्र को राज्यपद पर स्थापित कर भानुरक्ष नामक लघु पुत्र को युवराज बना दिया ॥३६१॥</div>
<div class=paragraph>और स्वयं समस्त परिग्रह का त्याग कर परमार्थ में तत्पर हो स्तम्भ के समान निश्चल होता हुआ लोभ से रहित हो गया ॥३६२॥</div>
<div class=paragraph>शरीर का पोषण करने वाले आहार—पानी आदि समस्त पदार्थो का त्याग कर वह शत्रु तथा मित्र में सम-मध्यस्थ बन गया और मन को निश्चल कर मौन व्रत ले जिन-मन्दिर के मध्य में बैठ गया । इन सब कार्यों के पहले उसने अर्हन्त भगवान की अभिषेक पूर्वक विशाल पूजा की ॥३६३-३६४॥</div>
<div class=paragraph>अर्हन्त भगवान के चरणों के ध्यान से जिसकी चेतना पवित्र हो गयी थी ऐसा वह विद्याधर समाधिमरण कर उत्तम देव हुआ ॥३६५॥</div>
<div class=paragraph>अथानन्तर अमररक्ष ने, किन्नरगीत नामक नगर में श्रीधर राजा और विद्या रानी से समुत्पन्न रति नामक स्त्री को प्राप्त किया अर्थात् उसके साथ विवाह किया ॥३६६॥</div>
<div class=paragraph>और भानुरक्ष ने गन्धर्व-गीत नगर में राजा सुरसन्निभ और गान्धारी रानी के गर्भ से उत्पन्न, गन्धर्वा नाम की कन्या के साथ विवाह किया ॥३६७॥</div>
<div class=paragraph>अमररक्ष के अत्यन्त सुन्दर दस पुत्र और देवांगनाओं के समान सुन्दररूप—वाली, गुणरूप आभूषणों से सहित छह पुत्रियां उत्पन्न हुई ॥३६८॥</div>
<div class=paragraph>इस प्रकार भानुरक्ष के भी अपनी कीर्ति के द्वारा दिग्‌दिगन्त को व्याप्त करने वाले दस पुत्र और छह पुत्रियां उत्पन्न हुई ॥३६९॥</div>
<div class=paragraph>हे श्रेणिक ! उन विजयी राजपुत्रों ने अपने नाम के समान नाम वाले बड़े-बड़े सुन्दर नगर बसाये ॥३७०॥</div>
<div class=paragraph>उन नगरों के नाम सुनो - १ सन्ध्याकार, २ सुवेल, ३ मनोलाद, ४ मनोहर, १ हंसद्वीप, ६हरि, ७ योध, ८ समुद्र, १ कांचन और १० अर्धस्‍वर्गोत्कृष्ट । स्वर्ग की समानता रखनेवाले ये दस नगर, महाबुद्धि और पराक्रम को धारण करने वाले अमररक्ष के पुत्रों ने बसाये थे ॥३७१-३७२॥</div>
<div class=paragraph>इसी प्रकार १ आवर्त, २ विघट, ३ अम्भोद, ४ उत्कट, १ स्फुट, ६ दुर्ग्रह, ७ तट, ८ तोय, १ आवली और रत्नद्वीप ये दस नगर भानुरक्ष के पुत्रों ने बसाये थे ॥३७३॥</div>
<div class=paragraph>जिन में नाना रत्नों का उद्योत फैल रहा था तथा जो सुवर्णमयी दीवालों के प्रकाश से जगमगा रहे थे ऐसे वे सभी नगर क्रीड़ा के अभिलाषी राक्षसों के निवास हुए थे ॥३७४॥</div>
<div class=paragraph>वहीं पर दूसरे द्वीपों में रहनेवाले विद्याधरों ने बड़े उत्‍साह से अनेक नगरों की रचना की थी ॥३७५॥</div>
<div class=paragraph>अथानन्तर - अमररक्ष और भानुरक्ष दोनों भाई, पुत्रों को राज्य देकर दीक्षा को प्राप्त हुए और महातमरूपी धन के धारक हो सनातन सिद्ध पद को प्राप्त हुए ॥३७६॥</div>
<div class=paragraph>इस प्रकार जिसमें बड़े-बड़े पुरुषों द्वारा पहले तो राज्य पालन किया गया और तदनन्तर दीक्षा धारण की गयी ऐसी राजा मेघवाहन की बहुत बड़ी सन्तान की परम्परा क्रमपूर्वक चलती रही ॥३७७॥</div>
<div class=paragraph>उसी सन्तान परम्परा में एक मनोवेग नामक राक्षस के, राक्षस नाम का ऐसा प्रभावशाली पुत्र हुआ कि उसके नाम से यह वंश ही राक्षस वंश कहलाने लगा ॥३७८॥</div>
<div class=paragraph>राजा राक्षस के सुप्रभा नाम की रानी थी, उससे उसके आदित्यगति और बृहत्कीर्ति नाम के दो पुत्र हुए । ये दोनों ही पुत्र सूर्य और चन्द्रमा के समान कान्ति—से युक्त थे ॥३७९॥</div>
<div class=paragraph>राजा राक्षस, राज्य रूपी रथ का भार उठाने में वृषभ के समान उन दोनों पुत्री को संलग्न कर तप धर स्वर्ग को प्राप्त हुए ॥३८०॥</div>
<div class=paragraph>उन दोनों भाइयों में बड़ा भाई आदित्यगति राजा था और छोटा भाई बृहत्कीर्ति युवराज था । आदित्यगति की स्‍त्री का नाम सदनपद्मा था और बृहत्कीर्ति की स्त्री पुष्पनखा नाम से प्रसिद्ध थी ॥३८१॥</div>
<div class=paragraph>आदित्यगति के भीमप्रभ नाम का पुत्र हुआ जिसकी देवांगनाओं के समान कान्ति वाली एक हजार स्त्रियां थीं ॥३८२॥</div>
<div class=paragraph>उन स्त्रियो से उसके एक सौ आठ बलवान् पुत्र हुए थे । ये पुत्र स्तम्भों के समान चारों ओर से अपने राज्य को धारण किये थे ॥३८३॥</div>
<div class=paragraph>तदनन्तर राजा भीमप्रभ ने अपने बड़े पुत्र के लिए राज्य देकर दीक्षा धारण कर ली और क्रम से तपश्चरण कर परमपद प्राप्त कर लिया ॥३८४॥</div>
<div class=paragraph>इस प्रकार राक्षस देवों के इन्द्र भीम-सुभीमने जिन पर अनुकम्पा की थी ऐसे मेघवाहन की वंश परम्परा के अनेक विद्याधर राक्षस द्वीप में निवास करते रहे ॥३८५॥</div>
<div class=paragraph>पुण्य जिनकी रक्षा कर रहा था ऐसे राक्षसवंशी विद्याधर चूँकि उस राक्षस जातीय देवों के द्वीप की रक्षा करते थे इसलिए वह द्वीप राक्षस नाम से प्रसिद्धि को प्राप्त हुआ और उस द्वीप के रक्षक विद्याधर राक्षस कहलाने लगे ॥३८६॥</div>
<div class=paragraph>गौतमस्वामी राजा श्रेणिक से कहते हैं कि हे राजद! यह राक्षसवंश की उत्पत्ति मैंने तुझसे की । अब आगे इस दंश के प्रधान पुरुषों का उल्लेख करूंगा । सो सुन ॥३८७॥</div>
<div class=paragraph>भीमप्रभ का प्रथम पुत्र पूजार्ह नाम से प्रसिद्ध था सो वह अपने जितभास्‍कर नामक पुत्र के लिए राज्यलक्ष्मी सौंपकर दीक्षित हुआ ॥३८८॥</div>
<div class=paragraph>जितभास्कर सम्परिकीर्ति नामक पुत्र को राज्य दे मुनि हुआ और सम्परिकीर्ति सुग्रीव के लिए राज्य सौंप दीक्षा को प्राप्त हुआ ॥३८९॥</div>
<div class=paragraph>सुग्रीव, हरिग्रीव को अपने पद पर बैठाकर उग्र तपश्चरण की आराधना करता हुआ उत्तम देव हुआ ॥३९०॥</div>
<div class=paragraph>हरिग्रीव भी श्रीग्रीव के लिए राज्य-सम्पत्ति देकर मुनिव्रत धार वन में चला गया ॥३९१॥</div>
<div class=paragraph>श्रीग्रीव सुमुख के लिए राज्य देकर पिता के द्वारा अंगीकृत मार्ग को प्राप्त हुआ और बलवान् सुमुख ने सुव्यक्त नामक पुत्र को राज्य देकर दीक्षा धारण कर ली ॥३९२॥</div>
<div class=paragraph>सुव्यक्त ने अमृतवेग नामक पुत्र के लिए राक्षसवंश की सम्पदा सौंपकर तप धारण किया । अमृतवेग ने भानुगति को और भानुगति ने चिन्तागति को वैभव समर्पित कर साधुपद स्वीकृत किया ॥३९३॥</div>
<div class=paragraph>इस प्रकार इन्द्र, इन्द्रप्रभ, मेघ, मृगारिदमन, पवि, इन्द्रजित्, भानुवर्मा, भानु, भानुप्रभ, सुरारि, त्रिजट, भीम, मोहन, उद्धारक, रवि, चकार, वज्रमध्य, प्रमोद, सिंहविक्रम, चामुण्ड, मारण, भीष्म, द्विपवाह, अरिमर्दंन, निर्वाण—भक्ति, उग्रश्री, अर्हद्भक्ति, अनुत्तर, गतभ्रम, अनिल, चण्ड, लंकाशोक, मयूरवान्, महाबाहु, मनोरम्य, भास्कराभ, बृहद्गति, बृहत्कान्त, अरिसन्त्रास, चन्द्रावर्त, महारव, मेघध्वान, गृहक्षोभ और नक्षत्रदमन आदि करोड़ों विद्याधर उस वंश में हुए । ये सभी विद्याधर माया और पराक्रम से सहित थे तथा विद्या, बल और महाकान्ति के धारक थे ॥३९४-३९९॥</div>
<div class=paragraph>ये सभी लंका के स्वामी, विद्यानुयोग में कुशल थे, सबके वक्षःस्थल लक्ष्मी से सुशोभित थे, सभी सुन्दर थे और प्राय: स्वर्ग से स्तुत होकर लंका में उत्पन्न हुए थे ॥४००॥</div>
<div class=paragraph>ये राक्षसवंशी राजा, संसार से भयभीत हो वंश-परम्परा से आगत लक्ष्मी अपने पुत्रों के लिए सौंपकर दीक्षा को प्राप्त हुए थे ॥४०१॥</div>
<div class=paragraph>कितने ही राजा कर्मों को नष्ट कर त्रिलोक के शिखर को प्राप्त हुए, और कितने ही पुण्योदय के प्रभाव से स्वर्ग में उत्पन्न हुए थे ॥४०२॥</div>
<div class=paragraph>इस प्रकार बहुत से राजा व्यतीत हुए । उनमें लंका का अधिपति एक घनप्रभ नामक राजा हुआ । उसकी पपा नामक स्त्री के गर्भ में उत्पन्न हुआ कीर्तिधवल नाम का प्रसिद्ध पुत्र हुआ । समस्त विद्याधर उसी का शासन मानते थे और जिस प्रकार स्वर्ग में इन्द्र परमैश्‍वर्य का अनुभव करता है उसी प्रकार वह कीर्तिधवल भी लंका में परमैश्वर्य का अनुभव करता था ॥४०३ -४०४॥</div>
<div class=paragraph>इस तरह पूर्वभव में किये तपश्चरण के बल से पुरुष, मनुष्यगति तथा देवगति में भोग भोगते हैं, वहाँ उत्तम गुणों से युक्त तथा नाना गुणों से भूषित शरीर के धारक होते हैं, कितने ही मनुष्य कर्मों के पलट को भस्म कर सिद्ध हो जाते हैं, तथा जिनकी बुद्धि दुष्कर्म में आसक्त है, ऐसे मनुष्य इस लोक में भारी निन्दा को प्राप्त होते हैं और मरने के  बाद कुयोनि में पड़कर अनेक प्रकार के दु: ख भोगते हैं । ऐसा जानकर है भव्य जीवों ! पापरूपी अन्धकार को नष्ट करने के लिए सूर्य की सदृशता प्राप्त करो ॥४०५-४०६॥</div><hr class=type_7>
<a href='#home' class=index>&#x1f3e0;</a>
<br><div class=title id=gatha-006><span class=incFontSz>+ </span><a href=#index>﻿षष्टम पर्व</a><span class=decFontSz> -</span></div><div class=gatha>﻿षष्टम पर्व</div>
<div class=paragraph>﻿अथानन्तर-गौतम स्वामी कहते हैं कि हे राजन् श्रेणिक! मैंने तेरे लिए राक्षस-विद्याधरों का वृत्तान्त तो कहा, अब तू वानरवंशियों का वृत्तान्त सुन ॥१॥ </div>
<div class=paragraph>स्वर्ग के समान पर्वत की जो दक्षिण श्रेणी है उसमें एक मेघपुर नभ का नगर है । यह नगर ऊँचे-ऊँचे महलों से सुशोभित है ॥२॥</div>
<div class=paragraph>वहाँ विद्याधरों का राजा अतीन्द्र निवास करता था । राजा अतीन्द्र अत्यन्त प्रसिद्ध था और भोग-सम्पदा के द्वारा मानो इन्द्र का उल्लंघन करता था ॥३॥</div>
<div class=paragraph>उसकी लक्ष्‍मी समान हाव-भाव-विलास से सहित श्रीमती नाम की स्त्री थी । उसका मुख इतना सुन्दर था कि उसके रहते हुए सदा चाँदनी से युक्त पक्ष ही रहा करता था ॥४॥</div>
<div class=paragraph>उन दोनों के श्रीकण्ठ नाम का पुत्र था वह पुत्र शास्त्रों में निपुण था और जिसका नाम कर्णगत होते ही विद्वान् लोग हर्ष को प्राप्त कर ले थे ॥५॥</div>
<div class=paragraph>उसके महामनोहरदेवी नाम की छोटी बहन थी । उस देवी के नेत्र क्या थे मानो कामदेव के बाण ही थे ॥६॥</div>
<div class=paragraph>अथानन्तर-रत्नपुरनाम का एक सुन्दर नगर था जिसमें अत्यन्त बलवान् पुष्पोत्तर नाम का विद्याधर राजा निवास करता था ॥७॥</div>
<div class=paragraph>अपने सौन्दर्यरूपी सम्पत्ति के द्वारा देवकन्या के समान सबके मन को आनन्दित करने वाली पद्माभा नाम की पुत्री और पद्मोत्तर नाम का पुत्र था । यह पद्मोत्तर इतना सुन्दर था कि उसने अन्य मनुष्यों के नेत्र दूसरे पदार्थो के सम्बन्ध से दूर दिये थे अर्थात् सब लोग उसे ही देखते रहना चाहते थे ॥८॥</div>
<div class=paragraph>राजा पुष्पोत्तर ने अपने पुत्र पद्मोत्तर के लिए राजा अतीन्द्र की पुत्री देवी की बहुत बार याचना की परन्तु श्रीकण्ठ भाई ने अपनी बहन पद्मोत्तर के लिए नहीं दी, लंका के राजा कीर्तिधवल के लिए दी और बड़े वैभव के साथ विधिपूर्वक उसका विवाह कर दिया ॥१०॥</div>
<div class=paragraph>यह बात सुन राजा पुष्पोत्तर ने बहुत कोप किया । उसने विचार किया कि देखो, न तो हमारे वंश में कोई दोष है, न मुझमें दरिद्रता रूपी दोष है, न मेरे पुत्र में कुरूपपना है और न मेरा उनसे कुछ वैर भी है फिर भी श्रीकण्ठ ने मेरे पुत्र के लिए बहन नहीं दी ॥११-१२॥</div>
<div class=paragraph>किसी एक दिन श्रीकण्ठ अकृत्रिम प्रतिमाओं की वन्दना करने के लिए वायु के समान वेग वाले सुन्दर विमान के द्वारा सुमेरुपर्वत पर गया था ॥१३॥</div>
<div class=paragraph>वहाँ से जब वह लौट रहा था तब उसने मन और कानों को हरण करनेवाला, भ्रमरों की झंकार के समान सुन्दर संगीत का शब्द सुना ॥१४॥</div>
<div class=paragraph>वीणा के स्वर से मिले हुए संगीत के शब्द से उसका शरीर ऐसा निश्चल हो गया मानो सीधी रस्सी से ही बाँधकर उसे रोक लिया हो ॥१५॥</div>
<div class=paragraph>तदनन्तर उसने सब ओर देखा तो उसे संगीत गृह के आँगन में गुरु के साथ बैठी हुई पुष्पोत्तर की पुत्री पद्माभा दिखी ॥१६॥</div>
<div class=paragraph>उसे देखकर श्रीकण्ठ का मन पद्माभा के सौन्दर्य रूपी सागर में शीघ्र ही ऐसा निमग्न हो गया कि वह उसे निकालने में असमर्थ हो गया । जिस प्रकार कोई हाथियों को पकड़ने में समर्थ नहीं होता उसी प्रकार वह मन को स्थिर करने में समर्थ नहीं हो सका ॥१७॥</div>
<div class=paragraph>श्रीकण्ठ उस कन्या के समीप ही आकाश में खड़ा रह गया । श्रीकण्ठ सुन्दर शरीर का धारक तथा स्थूल कन्धों से युक्त था । पद्माभा ने भी चित्त को चुराने वाली अपनी नीली-नीली दृष्टि से उसे आकर्षित कर लिया था ॥१८॥</div>
<div class=paragraph>तदनन्तर दोनों का परस्पर में जो मधुर अवलोकन हुआ उसी ने दोनों का वरण कर दिया अर्थात् मधुर अवलोकन से ही श्रीकण्ठ ने पद्माभा को और पद्माभा ने श्रीकण्ठ को वर लिया । उनका यह वरना पारस्परिक प्रेम भाव को सूचित करनेवाला था ॥१९॥</div>
<div class=paragraph>तदनन्तर अभिप्राय को जाननेवाला श्रीकण्ठ पद्माभा को अपने भुजपंजर के मध्य में स्थित कर आकाश में ले चला । उस समय पद्माभा के स्पर्श से उसके नेत्र कुछ-कुछ बन्द हो रहे थे ॥२०॥</div>
<div class=paragraph>प्रलाप से चिल्लाते हुए परिजन के लोगों ने राजा पुष्पोत्तर को खबर दी कि श्रीकण्ठ ने आपकी कन्या का अपहरण किया है ॥२१॥</div>
<div class=paragraph>यह सुन पुष्पोत्तर भी बहुत क्रुद्ध हुआ । वह क्रोधवश दाँतों से ओठ चाबने लगा और सब प्रकार से तैयार हो श्रीकण्ठ के पीछे गया ॥२२॥</div>
<div class=paragraph>श्रीकण्ठ आगे-आगे जा रहा था और पुष्पोत्तर उसके पीछे-पीछे दौड़ रहा था जिससे आकाश के बीच श्रीकण्ठ ऐसा सुशोभित हो रहा था मानो मेघसमूह जिसके पीछे उड़ रहा है ऐसा चन्द्रमा ही हो ॥२३॥</div>
<div class=paragraph>नीतिशास्त्र में निपुण श्रीकण्ठ ने जब अपने पीछे महाबलवान् पुष्पोत्तर को आता देखा तो वह शीघ्र ही लंका की ओर चल पड़ा ॥२४॥</div>
<div class=paragraph>वहाँ वह अपने बहनोई कीर्तिधवल की शरण में पहुँचा सो ठीक ही है । क्योंकि जो समयानुकूल नीति योग करते हैं वे उन्नति को प्राप्त होते ही हैं ॥२५॥</div>
<div class=paragraph>यह मेरी स्‍त्री का भाई है यह जानकर कीर्तिधवल ने बड़े स्नेह से उसका आलिंगन कर अतिथिसत्कार किया ॥२६॥</div>
<div class=paragraph>जब तक उन दोनों के बीच कुशल-समाचार का प्रश्न चलता है कि तब तक बड़ी भारी सेना के साथ पुष्पोत्तर वहाँ जा पहुँचा ॥२७॥</div>
<div class=paragraph>तदनन्तर कीर्तिधवल ने आकाश को ओर देखा तो वह आकाश सब ओर से विद्याधरों के समूह से व्याप्त था, विशाल तेज से देदीप्यमान हो रहा था ॥२८॥</div>
<div class=paragraph>तलवार, भाले आदि शस्त्रों से महा-भयंकर था, बड़ा भारी शब्द उसमें हो रहा था, विद्याधरों के समागम से वह सेना ऐसी जान पड़ती थी मानो अपने स्थान से भ्रष्ट होने के कारण ही उसमें वह महा-शब्द हो रहा था ॥२९॥</div>
<div class=paragraph>वायु के समान वेग वाले घोड़ों, मेघों की उपमा रखनेवाले हाथियों, बड़े-बड़े विमानों और जिनकी गरदन के बाल हिल रहे थे ऐसे सिंहों से उत्तर दिशा को व्याप्त देख कीर्तिधवल ने क्रोध मिश्रित हँसी हँसकर मन्त्रियों के लिए युद्ध का आदेश दिया ॥३०-३१॥</div>
<div class=paragraph>तदनन्तर अपने अकार्य-खोटे कार्य के कारण लज्जा से अवनत श्रीकण्ठ ने शीघ्रता करने वाले कीर्तिधवल से निम्नांकित वचन कहे ॥३२॥</div>
<div class=paragraph>कि जब तक मैं आपके आश्रय से शत्रु को परास्त करता हूँ तब तक आप यहाँ मेरे इष्टजन <span class=comment>(स्त्री)</span> की रक्षा करो ॥३३॥</div>
<div class=paragraph>श्रीकण्ठ के ऐसा कहने पर कीर्तिधवल ने उससे नीति युक्त वचन कहे कि भय का भेदन करने वाले मुझको पाकर तुम्हारा यह कहना युक्त नहीं है ॥३४॥</div>
<div class=paragraph>यदि यह दुर्जन साम्यभाव से शान्ति को प्राप्त नहीं होता है तो तुम निश्चित देखना कि यह मेरे द्वारा प्रेरित होकर यमराज के ही मुख में प्रवेश करेगा ॥३५॥</div>
<div class=paragraph>ऐसा कह अपनी स्त्री के भाई को तो उसने निश्चिन्त कर महल में रखा और शीघ्र ही उत्कृष्ट अवस्था वाले धीर-वीर दूतों को पुष्पोत्तर के पास भेजा ॥३६॥</div>
<div class=paragraph>अतिशय बुद्धिमान् और मधुर भाषण करने में निपुण दूतों ने लगे हाथ जाकर पुष्पोत्तर से यथाक्रम निम्नांकित वचन कहे ॥३७॥</div>
<div class=paragraph>हे पुष्पोत्तर! हम लोगों के मुख में स्थापित एवं आदरपूर्ण वचनों से कीर्तिधवल राजा आपसे यह कहता है॥३८॥</div>
<div class=paragraph>कि आप उच्चकुल में उत्पन्न हैं, निर्मल चेष्टाओं के धारक हैं, समस्त संसार में प्रसिद्ध हैं और शास्त्रार्थ में चतुर हैं ॥३९॥</div>
<div class=paragraph>हे महाबुद्धिमान्! कौन-सी मर्यादा आपके कानों में नहीं पड़ी है जिसे इस समय हम लोग आपके कानों के समीप रखें ॥४०॥</div>
<div class=paragraph>श्रीकण्ठ भी चन्द्रमा की किरणों के समान निर्मल कुल में उत्पन्न हुआ है, धनवान्, विनय से युक्त है, सुंदर है, और सब कलाओं से सहित है ॥४१॥</div>
<div class=paragraph>तुम्हारी कन्या गुण, रूप तथा कुल सभी बातों में उसके योग्य है । इस प्रकार अनुकूल भाग्य, दो समान व्यक्तियों का संयोग करा दे तो उत्तम है ॥४२॥</div>
<div class=paragraph>जब कि दूसरे के घर की सेवा करना यह कन्याओं का स्वभाव ही है तब दोनों पक्ष की सेनाओं का क्षय करने में कोई कारण दिखाई नहीं देता ॥४३॥</div>
<div class=paragraph>दूत इस प्रकार कह ही रहा था कि इतने में पुत्री, पद्माभा के द्वारा भेजी हुई दूती आकर पुष्पोत्तर से कहने लगी ॥४४॥</div>
<div class=paragraph>कि हे देव! पद्माभा आपके चरणों में नमस्कार कर कहती है कि मैं लज्जा के कारण आप से स्वयं निवेदन करने के लिए नहीं आ सकी हूँ ॥४५॥ </div>
<div class=paragraph>हे तात! इस कार्य में श्रीकण्ठ का थोड़ा भी अपराध नहीं है । कर्मों के प्रभाव से मैंने इसे स्वयं प्रेरित किया था ॥४६॥ </div>
<div class=paragraph>चूँकि सत्कुल में उत्पन्न हुई स्त्रियों की यही मर्यादा है अत: इसे छोड़कर अन्य पुरुष का मेरे नियम है - त्याग है ॥४७॥</div>
<div class=paragraph>इस प्रकार दूती के कहने पर अब क्या करना चाहिए इस चिन्ता को प्राप्त हुआ । उस समय वह अपने किंकर्तव्यविमूढ़ चित्त से बहुत दुःखी हो रहा था ॥४८॥ </div>
<div class=paragraph>उसने विचार किया कि वर में जितने गुण होना चाहिए उनमें शुद्ध वंश में जन्म लेना सबसे प्रमुख है । यह गुण श्रीकण्ठ में है ही उसके सिवाय यह बलवान् पक्ष की शरण में आ पहुँचा है ॥४९॥ </div>
<div class=paragraph>यद्यपि इसका अभिमान दूर करने की मुझमें शक्ति है, पर जब कन्या के लिए यह स्वयं रुचता है तब इस विषय में क्या किया जा सकता है? ॥५०॥ </div>
<div class=paragraph>तदनन्तर पुष्पोत्तर का अभिप्राय जानकर हर्ष से भरे दूत, दूती के साथ वापस चले गये और सबने जो बात जैसी थी वैसी ही राजा कीर्तिधवल से कह दी ॥५१॥</div>
<div class=paragraph>पुत्री के कहने से जिसने क्रोध का भार छोड़ दिया था ऐसा अभिमानी तथा परमार्थ को जाननेवाला राजा पुष्पोत्तर अपने स्थान पर वापस चला गया ॥५२॥ </div>
<div class=paragraph>अथानन्तर मार्गशीर्ष शुक्ल पक्ष की प्रतिपदा के दिन शुभ मुहूर्त में दोनों का विधिपूर्वक पाणिग्रहण संस्कार हुआ ॥५३॥ </div>
<div class=paragraph>एक दिन उदार प्रेम से प्रेरित कीर्तिधवल ने श्रीकण्ठ से निश्चयपूर्ण निम्नांकित वचन कहे ॥५४॥ </div>
<div class=paragraph>चूँकि विजयार्ध पर्वत पर तुम्हारे बहुत-से वैरी हैं अत: तुम सावधानी-से कितना काल बिता सकोगे ॥५५॥ </div>
<div class=paragraph>लाभ इसी में है कि तुम्हें जो स्थान रुचिकर हो वहीं स्वेच्छा से क्रिया करते हुए यहीं अत्यन्त सुन्दर रत्नमयी महलों में निवास करो ॥५६॥ </div>
<div class=paragraph>मेरा मन तुम्हें छोड़ने को समर्थ नहीं है और तुम भी मेरे प्रेमपाश को छोड़कर कैसे जाओगे ॥५७॥</div>
<div class=paragraph>श्रीकण्ठ से ऐसा कहकर कीर्तिधवल ने अपने पितामह के क्रम से आगत महाबुद्धिमान् आनन्द नामक मन्त्री को बुलाकर कहा ॥५८॥</div>
<div class=paragraph>कि तुम चिरकाल से मेरे नगरों की सारता और असारता को अच्छी तरह जानते हो अत: श्रीकण्ठ के लिए जो नगर सारभूत हो सो कहो ॥५९॥</div>
<div class=paragraph>इस प्रकार कहने पर वृद्ध मन्त्री कहने लगा । जब वह वृद्ध मन्त्री कह रहा था तब उसकी सफेद दाढ़ी वक्षःस्थल पर हिल रही थई और उससे ऐसा जान पड़ता था मानो हृदय में विराजमान स्वामी को चमर ही ढोर रहा हो ॥६०॥</div>
<div class=paragraph>उसने कहा कि हे राजन्! यद्यपि आपके नगरों में ऐसा एक भी नगर नहीं है जो सुन्दर न हो तथापि श्रीकण्ठ स्वयं ही खोजकर इच्छानुसार-जो इन्हें रुचिकर हो, ग्रहण कर लें ॥६१॥</div>
<div class=paragraph>इस समुद्र के बीच में ऐसे बहुत से द्वीप हैं जहाँ कल्पवृक्षों के समान आकार वाले वृक्षों से दिशाएँ व्याप्त हो रही हैं ॥६२॥</div>
<div class=paragraph>इन द्वीपों में ऐसे अनेक पर्वत हैं जो नाना प्रकार के रत्नों से व्याप्त हैं, ऊँचे-ऊँचे शिखरों से सुशोभित हैं, महा देदीप्यमान हैं और देवों की क्रीड़ा के कारण हैं ॥६३॥</div>
<div class=paragraph>राक्षसों के इन्द्र -- भीम, अतिभीम तथा उनके सिवाय अन्य सभी देवों ने आपके वंशजों के लिए वे सब द्वीप तथा पर्वत दे रखे हैं ऐसा पूर्व परम्परा से सुनते आते हैं ॥६४॥</div>
<div class=paragraph>उन द्वीपों में सुवर्णमय महलों से मनोहर और किरणों से सूर्य को आच्छादित करने वाले महारत्नों से परिपूर्ण अनेक नगर हैं ॥६५॥ </div>
<div class=paragraph>उन नगरों के नाम इस प्रकार हैं - सन्ध्याकार, मनोह्लाद, सुवेल, कांचन, हरि, योधन, जलधिध्वान, हंसद्वीप, भरक्षम, अर्धस्वर्गोत्कट, आवर्त, विघट, रोधन, अमल, कान्त, स्फुटतट, रत्‍नद्वीप, तोयावली, सर, अलंघन, नभोभानु और क्षेम इत्यादि अनेक सुन्दर-सुन्दर स्थान हैं । इन स्थानों में देव भी उपद्रव नहीं कर सकते हैं ॥६६-६८॥ </div>
<div class=paragraph>जो बहुत भारी पुण्य से प्राप्त हो सकते हैं और जहाँ की वसुधा नाना प्रकार के रत्नों से प्रकाशमान है ऐसे वे समस्त नगर इस समय आपके अधीन हैं ॥६९॥ </div>
<div class=paragraph>यहाँ पश्चिमोत्तर भाग अर्थात् वायव्य दिशा में समुद्र के बीच तीन सौ योजन विस्तार वाला बड़ा भारी वानर द्वीप है । यह वानर द्वीप तीनों लोकों में प्रसिद्ध है और उसमें महामनोहर हजारों अवान्तर द्वीप हैं ॥७०-७१॥</div>
<div class=paragraph>यह द्वीप कहीं तो मणियों की लाल-लाल प्रभा से ऐसा जान पडता मानो जल ही रहा हो, कहीं हरे मणियों की किरणों से आच्छादित होकर ऐसा सुशोभित होता है मानो धान के हरे-भरे पौधों से ही आच्छादित हो ॥७२॥</div>
<div class=paragraph>कहीं इन्द्र-नील मणियों के कान्ति से ऐसा लगता है मानो अन्धकार के समूह से व्याप्त ही हो, कहीं पद्मराग मणियों की कान्ति से ऐसा जान पड़ता है मानो कमलाकर की शोभा धारण कर रहा हो ॥७३॥ </div>
<div class=paragraph>जहाँ आकाश में भ्रमती हुई सुगन्धित वायु से हरे गये पक्षी यह नहीं समझ पाते हैं कि हम गिर रहे हैं॥ ७४॥</div>
<div class=paragraph>स्फटिक के बीच-बीच में लगे हुए पद्मराग मणियों के समान जिनकी कान्ति है ऐसे तालाबों के बीच प्रफुल्लित कमलों के समूह जहाँ हलन-चलन रूप क्रिया के द्वारा ही पहचाने जाते हैं ॥७५॥</div>
<div class=paragraph>जो द्वीप मकरन्दरूपी मदिरा के आस्वादन से मनोहर शब्द करने वाले मदोन्मत्त पक्षियों से ऐसा जान पड़ता है मानो समीप में स्थित अन्य द्वीपों से वार्तालाप ही कर रहा हो ॥७६॥ </div>
<div class=paragraph>जहाँ रात्रि में चमकने वाली औषधियों की कान्ति के समूह से अन्धकार इतनी दूर खदेड़ दिया गया था कि वह कृष्‍ण पक्ष की रात्रियों में भी स्थान नहीं पा सका था ॥७७॥</div>
<div class=paragraph>जहाँ के वृक्ष छत्रों के समान आकार वाले हैं, फल और फूलों से सहित हैं, उनके स्कन्ध बहुत मोटे हैं और उनपर बैठे हुए पक्षी मनोहर शब्द करते रहते हैं ॥७८॥</div>
<div class=paragraph>स्वभाव-सम्पन्न <span class=comment>(अपने आप)</span> उत्पन्न, वीर्य और कान्ति को देने वाले, एवं मन्द-मन्द वायु से हिलते धान के पौधों से जहाँ की पृथिवी ऐसी जान पड़ती है मानो उसने हरे रंग की चोली ही पहन रखी हो ॥७९॥</div>
<div class=paragraph>जहाँ की वापिकाओं में भ्रमरों के समूह से सुशोभित नील कमल फूल रहे हैं और उनसे वे ऐसी जान पड़ती हैं मानो भौंहों के सञ्चार से सुशोभित नेत्रों से ही देख रही हों ॥८०॥ </div>
<div class=paragraph>हवा के चलने से समुत्पन्न अव्यक्त ध्वनि से कानों को हरने वाले पौंडों और ईखों के बड़े-बड़े बगीचों से जहाँ के प्रदेश वायु के संचार से रहित हैं अर्थात् जहाँ पौंडे और ईख के सघन वनों से वायु का आवागमन रुकता रहता है ॥८१॥ </div>
<div class=paragraph>उस वानरद्वीप के मध्य में रत्‍न और सुवर्ण की लम्बी-चौड़ी शिलाओं से सुशोभित किष्कु नाम का बड़ा भारी पर्वत है ॥८२॥ </div>
<div class=paragraph>जैसा यह त्रिकूटाचल है वैसा ही वह किष्कु पर्वत है सो उसकी शिखररूपी लम्बी-लम्बी भुजाओं से आलिंगित दिशारूपी स्त्रियाँ परम शोभा को प्राप्त हो रही हैं ॥८३॥ </div>
<div class=paragraph>आनन्द मन्त्री के ऐसे वचन सुनकर परम आनन्द को प्राप्त हुआ श्रीकण्ठ अपने बहनोई कीर्तिधवल से कहने लगा कि जैसा आप कहते हैं वैसा मुझे स्वीकार है ॥८४॥ </div>
<div class=paragraph>तदनन्तर चैत्र मास के मंगलमय प्रथम दिन में श्रीकण्ठ अपने परिवार के साथ वानरद्वीप गया ॥८५॥</div>
<div class=paragraph>प्रथम ही वह समुद्र को देखकर आश्चर्य से चकित हो गया । वह समुद्र नीलमणि के समान कान्ति वाला था इससे ऐसा जान पड़ता था मानो नीला आकाश ही पृथिवी पर आ गया हो तथा बड़े-बड़े मगरमच्छ उसमें कम्पन पैदा कर रहे थे ॥८६॥</div>
<div class=paragraph>तदनन्तर उसने वानरद्वीप में प्रवेश किया । वह द्वीप क्या था मानो दूसरा स्वर्ग ही था, और झरनों के उच्च स्वर से ऐसा जान पड़ता था मानो स्वागत शब्द का उच्चारण ही कर रहा था ॥८७॥</div>
<div class=paragraph>झरनों के बड़े-बड़े छींटे उछलकर आकाश में पहुँच रहे थे उनसे वह द्वीप ऐसा लगता था मानो श्रीकण्ठ के आगमन से उत्पन्न सन्तोष से हँस ही रहा हो ॥८८॥</div>
<div class=paragraph>नाना मणियों की सुन्दर कान्ति के समूह से ऐसा जान पड़ता था मानो ऊँचे-ऊँचे तोरणों के समूह ही वहाँ खड़े किये गये हों ॥८९॥</div>
<div class=paragraph>तदनन्तर समस्त दिशाओं में अपनी नीली दृष्टि चलाता हुआ श्रीकण्ठ आश्चर्य से भरे हुए उस वानरद्वीप में उतरा ॥९०॥</div>
<div class=paragraph>वह द्वीप खजूर, आँवला, नीप, कैंथा, अगरु चन्दन, बड़, कौहा, कदम्ब, आम, अचार, केला, अनार, सुपारी, कंकोल, लौंग तथा अन्य अनेक प्रकार के सुन्दर-सुन्दर वृक्षों से सुशोभित था ॥९१-९२॥</div>
<div class=paragraph>वहाँ वे सब वृक्ष इतने सुन्दर जान पड़ते थे मानो पृथिवी को विदीर्ण कर मणिमय वृक्ष ही बाहर निकले हों और इसीलिए वे अपने ऊपर पड़ी हुई दृष्टि को अन्यत्र नहीं ले जाने देते थे ॥९३॥</div>
<div class=paragraph>उन सब वृक्षों के तने सीधे थे, जहाँ से डालियां फूटती हैं ऐसे स्कन्ध अत्यन्त मोटे थे, ऊपर सघन पत्तों की राशियाँ छत्रों के समान सुशोभित थीं, देदीप्यमान तथा कुछ नीचे की ओर झुकी हुई शाखाओं से, फूलों के समूह से और मधुर फलों से वे सब उत्तम सन्तान को प्राप्त हुए से जनपति थे ॥९४-९५॥</div>
<div class=paragraph>वे सब वृक्ष न तो अत्यन्त ऊँचे थे, न अत्यंत नीचे थे । हाँ, इतने अवश्य थे कि स्त्रियाँ उनके फूल, फल और पल्लवों को अनायास ही पा लेती थीं ॥९६॥ </div>
<div class=paragraph>जो गुच्छे रूपी स्तनों से मनोहर थीं, भ्रमर ही जिनके नेत्र थे,और चंचल पल्लव ही जिनके हाथ थे ऐसी लतारूपी स्त्रियाँ बड़े आदर से उन वृक्षों का आलिंगन कर रही थीं ॥९७॥</div>
<div class=paragraph>पक्षियों के मनोहर शब्द से वे वृक्ष ऐसे जान पड़ते थे मानो परस्पर में वार्तालाप ही कर रहे हों और भ्रमरों की मधुर झंकार से ऐसे सुशोभित हो रहे थे मानो गा ही रहे हों ॥९८॥</div>
<div class=paragraph>कितने ही वृक्ष शंख के टुकड़ों के समान सफेद कान्ति वाले थे, कितने ही स्वर्ण के समान पीले रंग के थे, कितने ही कमल के समान गुलाबी रंग के थे और कितने ही वैदूर्यमणि के समान नीले वर्ण के थे ॥९९॥</div>
<div class=paragraph>इस तरह नाना प्रकार के वृक्षों से सुशोभित वहाँ के प्रदेश नाना रंग के दिखाई देते थे । वे प्रदेश इतने सुन्दर थे कि उन्हें देखकर फिर स्वर्ग के देखने को इच्छा नहीं रहती थी ॥१००॥</div>
<div class=paragraph>तोताओं के समान स्पष्ट बोलने वाले चकोर और चकोरी का जो मैनाओं के साथ वार्तालाप होता था वह उस वानरद्वीप में सबसे बड़ा आश्चर्य का कारण था ॥१०१॥</div>
<div class=paragraph>तदनन्तर वह श्रीकण्ठ, नाना प्रकार के वृक्षों की छाया में स्थित, फूलों की सुगन्ध से अनुलिप्त, रत्नमय तथा सुवर्णमय शिला तलों पर सेना के साथ बैठा और वहीं उसने शरीर को सुख पहुँचाने वाले समस्त कार्य किये ॥१०२-१०३॥ </div>
<div class=paragraph>तदनन्तर - जिन में नाना प्रकार के पुष्प फूल रहे थे, हंस और सारस पक्षी शब्द कर रहे थे, स्वच्छ जल भरा हुआ था और जो मछलियों के संचार से कुछ कम्पित हो रहे थे ऐसे मालाओं की, तथा फूलों के समूह की वर्षा करने वाले, महाकान्तिमान् और पक्षियों की बोली के बहाने मानो जोर-जोर से जय शब्द का उच्चार करने वाले वृक्षों की, एवं नाना प्रकार के रत्‍नों से व्याप्त भूभागों <span class=comment>(प्रदेशों)</span> की सुषमा से युक्त उस वानर द्वीप में श्रीकण्ठ जहाँ-तहाँ भ्रमण करता हुआ बहुत सुखी हुआ ॥१०४-१०६॥ </div>
<div class=paragraph>तदनन्तर नन्दन वन के समान उस वन में विहार करते हुए श्रीकण्ठ ने इच्छानुसार क्रीड़ा करने वाले अनेक प्रकार के वानर देखे ॥१०७॥ </div>
<div class=paragraph>सृष्टि की इस विचित्रता को देखकर श्रीकण्ठ विचार करने लगा कि देखो ये वानर तिर्यंच योनि में उत्पन्न हुए है फिर भी मनुष्य के समान क्यों हैं? ॥१०८॥</div>
<div class=paragraph>ये वानर मुख, पैर, हाथ तथा अन्य अवयव भी मनुष्य के अवयवों के समान ही धारण करते हैं । न केवल अवयव ही, इनकी चेष्टा भी मनुष्यों के समान है ॥१०९॥ </div>
<div class=paragraph>तदनन्तर उन वानरों के साथ क्रीड़ा करने की श्रीकण्ठ के बहुत भारी इच्छा उत्पन्न हुई । यद्यपि वह स्थिर प्रकृति का राजा था तो भी अत्यन्त उत्सुक हो उठा ॥११०॥ </div>
<div class=paragraph>उसने विस्मित चित्त होकर मुख की ओर देखने वाले निकटवर्ती पुरुषों को आज्ञा दी कि इन वानरों को शीघ्र ही यहाँ लाओ ॥१११॥ </div>
<div class=paragraph>कहने की देर थी कि विद्याधरों ने सैकड़ों वानर लाकर उनके समीप खड़े कर दिये । वे सब वानर हर्ष से कल-कल शब्द कर रहे थे ॥११२॥ </div>
<div class=paragraph>राजा श्रीकण्ठ उत्तम स्वभाव के धारक उन वानरों के साथ क्रीड़ा करने लगा । कभी वह ताली बजाकर उन्हें नचाता था, कभी अपनी भुजाओं से उनका स्पर्श करता था और कभी अनार के फूल के समान लाल, चपटी नाक से बुक एवं चमकीली सुनहली कनीनिकाओं से युक्त उनके मुख में उनके सफेद दांत देखता था ॥११३-११४॥</div>
<div class=paragraph>वे वानर परस्पर में विनयपूर्वक एक दूसरे के जुएँ अलग कर रहे थे, और प्रेम से खो-खो शब्द करते हुए मनोहर कलह करते थे । राजा श्रीकण्ठ ने यह सब देखा ॥११५॥</div>
<div class=paragraph>उन वानरों के बाल धान के छिलके के समान पीले थे, अत्यन्त कोमल थे, मन्द-मन्द वायु से हिल रहे थे और माँग से सुशोभित थे । इसी प्रकार उनके कान विदूषक के कानों के समान कुछ अटपटा आकार वाले, अत्यन्त कोमल और चिकने थे । राजा श्रीकण्ठ उनका बड़े प्रेम से स्पर्श कर रहा था और इस मोहनी सुरसुरी के कारण उनके शरीर निष्कम्प हो रहे थे ॥११६-११७॥</div>
<div class=paragraph>उन वानरों के कृश पेट पर जो-जो रोम अस्त-व्यस्त थे उन्हें यह अपने स्पर्श से ठीक कर रहा था, साथ ही भौंहों को तथा रेखा से युक्त कटाक्ष-प्रदेशों को कुछ ऊपर की ओर उठा रहा था ॥११८॥</div>
<div class=paragraph>तदनन्तर श्रीकण्ठ ने प्रीति के कारणभूत बहुत-से वानर मधुर अन्न-पान आदि के द्वारा पोषण करने के लिए सेवकों को सौंप दिये ॥११९॥ </div>
<div class=paragraph>इसके बाद पहाड़ के शिखरों, लताओं, निर्झरनों और वृक्षों से जिसका मन हरा गया था ऐसा श्रीकण्ठ उन वानरों को लिवाकर किष्कु पर्वत पर चढ़ा ॥१२०॥</div>
<div class=paragraph>वहाँ उसने लम्बी-चौड़ी, विषमता रहित तथा अन्त में ऊँचे-ऊँचे वृक्षों से सुशोभित उत्तुंग पहाड़ों से सुरक्षित भूमि देखी ॥१२१॥</div>
<div class=paragraph>उसी भूमि पर उसने किष्कुपुर नाम का एक नगर बसाया । यह नगर शत्रुओं के शरीर की बात तो दूर रहे मन के लिए भी दुर्गम था ॥१२२॥</div>
<div class=paragraph>यह नगर चौदह योजन लम्बा-चौड़ा था और इसकी परिधि <span class=comment>(गोलाई)</span> बयालीस योजन से कुछ अधिक थी ॥१२३॥ </div>
<div class=paragraph>इस नगर में विद्याधरों ने महलों की ऐसी-ऐसी ऊंची श्रेणियाँ बनाकर तैयार की थी कि जिनके सामने उत्तुंग दरवाजे थे, जिनकी दीवालें मणि और सुवर्ण से निर्मित थीं, जो अच्छे-अच्छे बरण्डो से सहित थीं, रत्‍नों के खम्भों पर खड़ी थीं । जिन कट्टे कपोत पाली के समीप का भाग महा-नील मणियों से बना था और ऐसा जान पड़ता था कि रत्नों की कान्ति ने जिस अन्धकार को सब जगह से खदेड़कर दूर कर किया था मानो उसे यहाँ अनुकम्पावश स्थान ही दिया गया था । जिन महलों की देहरी पद्मरागमणि‍यों निर्मित होने के कारण लाल-लाल दिख रही थीं इसलिए ऐसी जान पड़ती थी मानो ताम्‍बूल के द्वारा जिसकी लाली बढ़ गयी थी ऐसा ओठ ही धारण कर रही हों । जिनके दरवाजों के ऊपर अनेक मोतियों की मालाएँ लटकायी गयी थीं और जिनकी किरणों से वे ऐसी जान पड़ती थीं मानो अन्य भवनों की सुन्दरता की हंसी ही उड़ा रही हों । शिखरों के ऊपर चन्द्रमा के समान आकार वाले मणि लगे हुए थे उनसे जो रात्रि के समय असली चन्द्रमा के विषय में संशय उत्पन्न कर रहे थे । अर्थात् लोग संशय में पड़ जाते थे कि असली चन्द्रमा कौन है? चन्द्रकान्त मणियों की कान्ति से जो भवन उत्तम चांदनी की शोभा प्रकट कर रहे थे तथा जिन में लगे नाना रत्नों की प्रभा से ऊँचे-ऊँचे तोरण द्वारों का सन्देह हो रहा था जिनके मणिनिर्मित  फर्शों पर रत्‍नमयी कमलों के चित्राम किये गये थे ॥१२४-१३०॥</div>
<div class=paragraph>उस नगर में कुटिलता से रहित <span class=comment>(सीधे ऐसे)</span> राजमार्ग बनाये गये थे जिन में कि मणियों और सुवर्ण की धूलि बिखर रही थी तथा जो सूखे सागर के समान लम्बे-चौड़े थे ॥१३१॥</div>
<div class=paragraph>उस नगर में ऊंचे-ऊंचे गोपुर बनाये गये थे जो मणियों की किरणों से सदा आच्छादित से रहा करते थे ॥१३२॥</div>
<div class=paragraph>इन्द्रपुर के समान सुन्दर उस नगर में राजा श्रीकण्ठ अपनी पद्याभा प्रिया के साथ, इन्द्र-इन्द्राणी के समान चिरकाल तक क्रीड़ा करता रहा ॥१३३॥</div>
<div class=paragraph>भद्रशालवन, सौमनसवन तथा नन्दनवन में ऐसी कोई वस्तु नहीं थी जो उसे दुर्लभ रही हो ॥१३४॥</div>
<div class=paragraph>अथानन्तर किसी एक दिन राजा श्रीकण्ठ महल की छत पर बैठा था उसी समय नन्दीश्वर दीप की वन्दना करने के लिए चतुर्विध देवों के साथ इन्द्र जा रहा था। वह इन्द्र मुकुटों की कान्ति से आकाश को पीतवर्ण कर रहा था, तुरही बाजों के शब्द से समस्त लोक को बधिर बना रहा था, अपने-अपने स्वामियों से अधिष्ठित हाथी, घोड़े, हंस, मेढ़ा, ऊंट, भेड़िया तथा हरिण आदि अन्य अनेक वाहन उसके पीछे-पीछे चल रहे थे, और उसकी दिव्य गन्ध से समस्त लोक व्याप्त हो रहा था ॥१३५-१३९॥</div>
<div class=paragraph>श्रीकण्ठ ने पहले मुनियों के मुख से नन्दीश्वर द्वीप का वर्णन सुना था, सो देवों को आनन्दित करनेवाला वह नन्दीश्वर द्वीप उसकी स्मृति में आ गया ॥१४०॥</div>
<div class=paragraph>स्मृति में आते ही उसने देवों के साथ नन्दीश्वर द्वीप जाने का विचार किया । विचारकर वह समस्त विद्याधरों के साथ आकाश में आरूढ़ हुआ ॥११॥</div>
<div class=paragraph>जिसमें विद्या निर्मित क्रौंचपक्षी जुते थे ऐसे विमान पर अपनी प्रिया पद्याभा के साथ बैठकर राजा श्रीकण्ठ आकाशमार्ग से जा रहा था परन्तु जब मानुषोत्तर पर्वत पर पहुँचा तो उसका आगे जाना रुक गया ॥१४३॥</div>
<div class=paragraph>इसकी गति तो रुक गयी परन्तु देवों के समूह मानुषोत्तर पर्वत को उल्‍लंघ कर आगे निकल गये । यह देख श्रीकण्ठ परम शोक को प्राप्त हुआ ॥१४४॥</div>
<div class=paragraph>उसका उत्साह भग्न हो गया और कान्ति नष्ट हो गयी । तदनन्तर वह विलाप करने लगा कि हाय-हाय, क्षुद्र-शक्ति के धारी मनुष्यों की उन्नति को धिक्कार हो ॥१४५॥</div>
<div class=paragraph>नन्दीश्वर द्वीप में जो जिनेन्द्र भगवान की महाकान्तिशाली प्रतिमाएँ हैं, मैं निश्छलभाव से उसके दर्शन करूंगा, नाना प्रकार के पुष्प, धूप और मनोहारी गन्ध से उनकी पूजा करूंगा तथा पृथ्‍वी पर मुकुट झुकाकर शिर से उन्हें नमस्कार करूंगा मुझ मन्दभाग्य ने ऐसे जो सुन्दर मनोरथ किये थे वे पूर्व संचित अशुभ कर्मो के द्वारा किस प्रकार भग्न कर दिये गये? ॥१४६-१४७॥</div>
<div class=paragraph>अथवा यद्यपि यह बात मैंने अनेक बार सुनी थी कि मनुष्य मानुषोत्तर पर्वत का उल्लंघन कर नहीं जा सकते हैं तथापि अतिशय वृद्धि को प्राप्त हुई श्रद्धा के कारण मैं इस बात को भूल गया और आत्मशक्ति का धारी होकर भी जाने के लिए तत्पर हो गया ॥१४८-१४९॥</div>
<div class=paragraph> इसलिए अब मैं ऐसे कार्य करता हुँ कि जिससे अन्य जन्म में नन्दीश्वर द्वीप जाने के लिए मेरी गति रोकी न जा सके ॥१५०॥</div>
<div class=paragraph>ऐसा हृदय से निश्चय कर श्रीकण्ठ, पुत्र के लिए राज्य सौंपकर, समस्त परिग्रह का त्यागी महामुनि हो गया ॥१५१॥</div>
<div class=paragraph>तदनन्तर श्रीकण्ठ का पुत्र वज्रकण्ठ अपनी चारुणी नामक वल्‍लभा के साथ महामनोहर किछपुर में उत्‍कृष्‍ट  राज्यलक्ष्‍मी का उपभोग कर रहा था कि उसने एक दिन वृद्धजनों से अपने पिता के पूर्वभव सुने । सुनते ही उसका वैराग्य बढ़ गया और पुत्र के लिए ऐश्वर्य सौंपकर उसने जिन दीक्षा धारण कर ली । यह सुनकर राजा श्रेणिक ने गौतम गणधर से पूछा कि श्रीकण्ठ के पूर्वभव का वर्णन कैसा था जिसे सुनकर वज्रकण्ठ तत्काल विरक्त हो गया । उत्तर में गणधर भगवान् कहने लगे ॥१५२-१५३॥</div>
<div class=paragraph>कि पूर्वभव में दो भाई वणिक् थे, दोनों में परम प्रीति थी परन्तु स्त्रियों ने उन्हें पृथक्-पृथक् कर दिया । उनमें छोटा भाई दरिद्र था और बड़ा भाई धनसम्पन्न था । बड़ा भाई किसी सेठ का आज्ञाकारी था सो उसके समागम से वह श्रावक अवस्था को प्राप्त हुआ परन्तु छोटा भाई शिकार आदि कुव्यसनो में फंसा था । छोटे भाई की इस दशा से बड़ा भाई सदा दुखी रहता था॥१५४-१५५॥</div>
<div class=paragraph>एक दिन उसने अपने स्वामी का एक सेवक छोटे भाई के पास भेजकर झूठ-मूठ ही अपने आहत होने का समाचार भेजा । उसे सुनकर प्रेम से भरा छोटा भाई दौड़ा आया । इस घटना से बड़े भाई ने परीक्षा कर ली कि यह हम से स्नेह रखता है । यह जानकर उसने छोटे भाई के लिए बहुत धन दिया । धन देने का समाचार जब बड़े भाई की स्त्री को मिला तो वह बहुत ही कुपित हुई । इस अनबन के कारण बड़े भाई ने अपनी  दुष्‍ट स्त्री का त्याग कर दिया और छोटे भाई को उपदेश देकर दीक्षा ले ली । समाधि से मरकर बड़ा भाई इन्द्र हुआ और छोटा भाई शान्त परिणामों से मरकर देव हुआ । वहाँ से च्युत होकर छोटे भाई का जीव श्रीकण्ठ हुआ । श्रीकण्ठ को सम्बोधने के लिए बड़े भाई का जीव जो वैभवशाली इन्द्र हुआ था अपने आपको दिखाता हुआ नन्दीश्वरद्वीप गया था । इन्द्र को देखकर तुम्हारे पिता श्रीकण्ठ को जातिस्मरण हो गया । यह कथा मुनियों ने हम से कही थी ऐसा वृद्धजनों ने वज्रकण्ठ से कहा ॥१५६-१५९॥</div>
<div class=paragraph>यह कथा सुनकर वज्रकण्ठ अपने वज्रप्रभ पुत्र के लिए राज्य देकर मुनि हो गया । वचप्रभ भी अपने पुत्र इन्द्रमत के लिए राज्य देकर मुनि हुआ । तदनन्तर इन्द्रमत से मेरु, मेरु से मन्दर, मन्दर से समीरणगति, समीरणगति से रविप्रभ और रविप्रभ से अमरप्रभ नामक पुत्र हुआ। अमरप्रभ लंका के धनी की पुत्री गुणवती को विवाहने के लिए अपने नगर ले गया ॥१६०-१६२॥</div>
<div class=paragraph>जहाँ विवाह की वेदी बनी थी वहाँ की भूमि दर्पण के समान निर्मल थी तथा वहाँ विद्याधरों की स्त्रियों ने मणियों से आश्चर्य उत्‍पन्न करने वाले अनेक चित्र बना रखे थे । कहीं तो भ्रमरों से आलिंगित कमलों का वन बना हुआ था, कहीं नील कमलों का वन था, कहीं आधे लाल और नीले कमलों का वन था, कहीं चोंच से मृणाल दबाये हुए हंसों के जोड़े बने थे और कहीं क्रौंच, सारस तथा अन्य पक्षियों के युगल बने थे। उन्हीं विद्याधरों ने कहीं अत्‍यन्त चिकने पांच वर्ण के रत्‍नमयी चूर्ण से वानरों के चित्र बनाये थे सो इन्हें देखकर विद्याधरों का स्वामी राजा अमरप्रभ परम सन्तोष को प्राप्त हुआ सो ठीक ही है क्योंकि सुन्दररूप प्राप्‍त कर धीर-वीर मनुष्य के भी मन को हर लेता है ॥१६३-१६७॥</div>
<div class=paragraph>इधर राजा अमरप्रभ तो परम सन्तुष्ट हुआ, उधर वधू गुणवती विकृत मुख वाले उन वानरों को देखकर भयभीत हो गयी । उसका प्रत्येक अंग कांपने लगा, सब आभूषण चंचल हो उठे, सबके देखते-देखते ही उसकी आँखों: की पुतलियां भय से घूमने लगीं, उसके सारे शरीर से रोमांच निकल आये और उनसे वह ऐसे जान पड़ने लगी मानो शरीरधारी भय को ही दिखा रही हो । उसके ललाट पर जो तिलक लगा था वह स्वेदजल की बूँदों से मिलकर फैल गया । यद्यपि वह भयभीत हो रही थी तो भी उसकी चेष्टाएँ उत्तम थीं । अन्त में वह इतनी भयभीत हुई कि राजा अमरप्रभ से लिपट गयी ॥१६८-१७॥</div>
<div class=paragraph>राजा अमरप्रभ पहले जिन वानरों को देखकर प्रसन्न हुआ था अब उन्हीं वानरों के प्रति अत्यन्त क्रोध करने लगा सो ठीक ही है क्योंकि खी का अभिप्राय देखकर सुन्दर वस्तु भी रुचिकर नहीं होती ॥१७१॥</div>
<div class=paragraph>तदनन्तर उसने कहा कि हमारे विवाह में अनेक आकारों के धारक तथा भय उत्पन्न करने वाले ये वानर किसने चित्रित किये हैं? ॥१७२॥</div>
<div class=paragraph>निश्चित ही इस कार्य में कोई मनुष्य मुझ से ईर्ष्या करनेवाला है सो शीघ्र ही उसकी खोज की जाये, मैं स्वयं ही उसका वध करूँगा ॥१७३॥</div>
<div class=paragraph>तदनन्तर राजा अमरप्रभ को क्रोधरूपी गहरी गुहा के मध्य वर्तमान देखकर महा बुद्धिमान् वृद्ध मन्त्री मधुर शब्दों में कहने लगे ॥१७४॥</div>
<div class=paragraph>कि हे स्वामिन्! इस कार्य में आप से द्वेष करनेवाला कोई भी नहीं है । भला, आपके साथ जिसका द्वेष होगा उसका जीवन ही कैसे रह सकता है? ॥१७५॥</div>
<div class=paragraph>आप प्रसन्न होइए और विवाह-मंगल में जिस कारण से वानरों की पंक्तियां चित्रित की गयी हैं वह कारण सुनिए ॥१७६॥</div>
<div class=paragraph>आपके वंश में श्रीकण्ठ नाम का प्रसिद्ध राजा हो गया है जिसने स्वर्ग के समान सुन्दर इस किष्कुपुर नामक उत्तम नगर की रचना की थी ॥१७७॥</div>
<div class=paragraph>जिस प्रकार कर्मों का मूल कारण रागादि प्रपंच हैं उसी प्रकार अनेक आकार—को धारण करने वाले इस देश का मूल कारण वही श्रीकण्ठ राजा है ॥१७८॥</div>
<div class=paragraph>वनों के बीच निकुंजों में सुख से बैठे हुए किन्नर उत्तमोत्तम स्थान पाकर आज भी उस राजा के गुण गाया करते हैं ॥१७९॥</div>
<div class=paragraph>जिसकी प्रकृति स्थिर थी तथा जो इन्द्रतुल्य पराक्रम का धारक था ऐसे उस राजा ने चंचलता के कारण उत्पन्न हुआ लक्ष्मी का अपयश दूर कर दिया था ॥१८०॥</div>
<div class=paragraph>सुनते हैं कि वह राजा सर्वप्रथम इस नगर में सुन्दर रूप के धारक तथा मनुष्य के समान आकार से संयुक्त इन वानरों को देखकर आश्चर्य को प्राप्त हुआ था ॥१८१॥</div>
<div class=paragraph>वह राजा नाना प्रकार की चेष्टाओं को धारण करने वाले इन वानरों के साथ बड़ी प्रसन्नता से क्रीड़ा करता था तथा उसी ने इन वानरों को मधुर आहार पानी आदि के द्वारा सुखी किया था ॥१८२॥</div>
<div class=paragraph>तदनन्तर महाकान्ति के धारक राजा श्रीकण्ठ के वंश में जो उत्तमोत्तम राजा हुए वे भी उसकी भक्ति के कारण इन वानरों से प्रेम करते रहे ॥१८३॥</div>
<div class=paragraph>चूँकि आपके पूर्वजों ने इन्हें मांगलिक पदार्थो में निश्चित किया था अर्थात् इन्हें मंगलस्वरूप माना था इसलिए ये सब चित्रामरूप से इस मंगलमय कार्य में उपस्थित किये गये हैं ॥१८४॥</div>
<div class=paragraph>जिस कुल में जिस पदार्थ को पहले से पुरुषों के द्वारा मंगलरूप में उपासना होती आ रही है यदि उसका तिरस्कार किया जाता है तो नियम से विघ्‍न-बाधाएँ उपस्थित होती हैं ॥१८५॥</div>
<div class=paragraph>यदि वही कार्य भक्तिपूर्वक किया जाता है तो वह शुभ सम्पदाओं को देता है । हे राजद । आप उत्तम ह्रदय के धारक हैं-विचारशील हैं अत: आप भी इन वानरों के चित्राम की उपासना कीजिए ॥१८६॥</div>
<div class=paragraph>मन्त्रियों के ऐसा कहने पर राजा अमरप्रभ ने बड़ी सान्तवना से उत्तर दिया । क्रोध के कारण उसके मुख पर जो विकार आ गया था उत्तर देते समय उसने उस विकार का त्याग कर दिया था ॥१८७॥</div>
<div class=paragraph>उसने कहा कि यदि हमारे पूर्वजों ने इनकी मंगलरूप से उपासना की है तो इन्हें इस तरह पृथिवी पर क्यों चित्रित किया गया है जहाँ कि पैर आदि का संगम होता है ॥१८८॥</div>
<div class=paragraph>गुरुजनों के गौरव से मैं इन्हें नमस्कार कर क्षीर पर धारण करूँगा । रत्‍न आदि के द्वारा वानरों के चिह्न बनवाकर मुकुटों के अग्रभाग में, ध्वजाओं में, महलों के शिखरों में, तोरणों के अग्रभाग में तथा छत्रों के ऊपर इन्हें शीघ्र ही धारण करो । इस प्रकार मन्त्रियों को आज्ञा दी सो उन्होंने तथास्तु कहकर राजा की आज्ञानुसार सब कुछ किया । जिस दिशा में देखो उसी दिशा में वानर ही वानर दिखाई देते थे ॥१८९-१९१॥</div>
<div class=paragraph>अथानन्तर रानी के साथ परम सुख का उपभोग करते हुए राजा अमरप्रभ के मन में विजयार्ध पर्वत को जीतने की इच्छा हुई सो चतुरंग सेना के साथ उसने प्रस्थान किया । उस समय उसकी ध्वजा में वानरों का चिह्न था और सब वानरवंशी उसकी स्तुति कर रहे थे ॥१९२-१९३॥</div>
<div class=paragraph>प्राणियों का मान मर्दन करने वाले युद्ध में दोनों श्रेणियों को जीतकर उसने अपने वश किया पर उनका धन नहीं ग्रहण किया ॥१९४॥</div>
<div class=paragraph>सो ठीक ही है क्योंकि अभिमानी मनुष्यों का यह व्रत है कि वे शत्रु को नम्रीभूत ही करते हैं उसके धन की आकांक्षा नहीं करते ॥१९५॥</div>
<div class=paragraph>तदनन्तर विजयार्ध पर्वत के प्रधान पुरुष जिसके पीछे-पीछे आ रहे थे ऐसा राजा अमरप्रभ दिग्विजय कर किष्‍कु नगर वापस आया ॥१९६॥</div>
<div class=paragraph>इस प्रकार समस्त विद्याधरों का आधिपत्य पाकर उसने चिरकाल तक लक्ष्मी का उपभोग किया । लक्ष्मी चंचल थी सो उसने बेड़ी डालकर ही मानो उसे निश्चल बना दिया था ॥१९७॥</div>
<div class=paragraph>तदनन्तर राजा अमरप्रभ के कपिकेतु नाम का पुत्र हुआ । उसके अनेक गुणों को धरने वाली श्रीप्रभा नाम की रानी थी ॥१९८॥ </div>
<div class=paragraph>पुत्र को पराक्रमी देख राजा अमरप्रभ उसे राज्यलक्ष्मी सौंपकर गृहरूपी बन्धन से बाहर निकला ॥१९९॥</div>
<div class=paragraph>तदनन्तर कपिकेतु भी प्रतिबल नामक पुत्र के लिए राज्यलक्ष्मी देकर घर से चला गया सो ठीक ही है क्योंकि पूर्व पुरुष राज्यलक्ष्मी को प्राय: विष की वेल के समान देखते थे ॥२००॥</div>
<div class=paragraph>जिन्होंने पूर्व पर्याय में पुण्य उपार्जित किया है ऐसे पुरुषों का प्रयत्‍नोंपार्जित लक्ष्मी में बड़ा अनुराग नहीं होता ॥२०१॥</div>
<div class=paragraph>पुण्यात्मा मनुष्यों को चूँकि लक्ष्मी थोड़े ही प्रयत्न से अनायास ही प्राप्त हो जाती है इसलिए उसका त्याग करते हुए उन्हें पीड़ा नहीं होती ॥२०२॥</div>
<div class=paragraph>सत्पुरुष, विषय सम्बन्धी सुख को किसी तरह प्राप्त करते भी हैं तो उससे शीघ्र ही विरक्त हो परम पद <span class=comment>(मोक्ष)</span> की इच्छा करने लगते हैं ॥२०३॥</div>
<div class=paragraph>जो सुख उपकरणों के द्वारा साध्य न होकर आत्मा के अधीन है, अन्तर-रहित है, महान् है तथा अन्त से रहित है उस सुख की भला कौन नहीं इच्छा करेगा ॥२०४॥</div>
<div class=paragraph>प्रतिबल के गगनानन्द नाम का पुत्र हुआ, गगनानन्द के खेचरानन्द और खेचरानन्द के गिरिनन्दन पुत्र हुआ ॥२०५॥</div>
<div class=paragraph>इस प्रकार ध्वजा में वानरों का चिह्न धारण रहनेवाले वानरवंशियों के वंश में संख्यातीत राजा हुए सो उनमें अपने-अपने कर्मानुसार कितने ही स्वर्ग को प्राप्त हुए और कितने ही मोक्ष गये ॥२०६॥</div>
<div class=paragraph>गौतम स्वामी राजा श्रेणिक से कहते हैं कि राजन्! यह तो वश में उत्पन्न हुए पुरुषों का छाया मात्र का निरूपण है । इन सब पुरुषों का नामोल्लेख करने के लिए कौन समर्थ है? ॥२०७॥</div>
<div class=paragraph>लोक में जिसका जो लक्षण होता है उसका उसी लक्षण से उल्लेख होता है । जैसे सेवा करनेवाला सेवक, खेती करनेवाला किसान, धनुष धारण करनेवाला धानुष्क, धर्म सेवन करनेवाला धार्मिक, दुःखी जीवों की रक्षा करनेवाला क्षत्रिय और ब्रह्मचर्य धारण करनेवाला ब्राह्मण कहा जाता है । जिस प्रकार इक्ष्वाकु वंश में उत्पन्न हुए पुरुष इक्ष्वाकु कहलाते हैं और नमि-विनमि के वंश में उत्पन्न हुए पुरुष विद्या धारण करने के कारण विद्याधर कहे गये हैं । जो राजा राज्य छोड़कर तप के साथ अपना सम्बन्ध जोड़ते है वे श्रमण कहलाते हैं क्योंकि श्रम करे सो श्रमण और तपश्चरण ही श्रम कहा जाता है ॥२०८-२११॥</div>
<div class=paragraph>इसके सिवाय यह बात तो स्पष्ट ही है कि शब्द कुछ है और उसका प्रयोग कुछ अन्य अर्थ में होता है जैसे जिसके हाथ में यष्टि है वह यष्टि, जिसके हाथ में कुन्त है वह कुन्त और जो मंच पर बैठा है वह मंच कहलाता है । इस तरह साहचर्य आदि धर्मो के कारण शब्दों के प्रयोग में भेद होता है इसके उदाहरण दिये गये हैं ॥२१२-२१३॥</div>
<div class=paragraph>इसी प्रकार जिन विद्याधरों के छत्र आदि में वानर के चिह्न थे वे लोक में वानर इस प्रसिद्धि को प्राप्त हुए ॥२१४॥</div>
<div class=paragraph>देवाधिदेव श्रेयान्सनाथ और वासुपूज्य भगवान के अन्तराल में राजा अमरप्रभ ने अपने मुकुट आदि में वानर का चिह्न धारण किया था सो उसकी परम्परा में जो अन्य राजा हुए वे भी ऐसा ही करते रहे । यथार्थ में पूर्वजों की परिपाटी का आचरण करना परम प्रीति उत्पन्‍न करता है॥२१५-२१६॥</div>
<div class=paragraph>गौतम स्वामी रजा श्रेणिक से कहते हैं कि हे राजन्! इस तरह संक्षेप से वानर-वंश की उत्पत्ति कही हैं अब एक दूसरी बात कहता हूँ सो सुन ॥२१७॥</div>
<div class=paragraph></div>
<div class=paragraph>अथानन्तर किष्कु नामक उत्तम नगर में इसी वानर-वंश में महोदधि नामक विद्याधर राजा हुआ । इसकी विद्युत्प्रकाश नाम को रानी थी जो स्त्रियों के गुणरूपी सम्पदाओं की मानो खजाना थी । उसने अपनी चेष्टाओं से पति का हृदय वश कर लिया था, वह सौभाग्य, रूप, विज्ञान तथा अन्य चेष्टाओं के कारण सैकड़ों सुन्दरी स्त्रियों की शिरोमणि थी ॥२१८-२२०॥</div>
<div class=paragraph>राजा महोदधि के एक सौ आठ पराक्रमी पुत्र थे सो उनपर राज्यभार सौंपकर वह सुख से भोगों का उपभोग करता था ॥२२१॥</div>
<div class=paragraph>मुनिसुव्रत भगवान के तीर्थ में राजा महोदधि प्रसिद्ध विद्याधर था । वह अपने आश्चर्यजनक कार्यों से सदा विद्याधरों को अनुरक्त रखता था ॥२२२॥</div>
<div class=paragraph>उसी समय लंका में विद्यत्केश नामक प्रसिद्ध राजा था । जो राक्षसवंशरूप आकाश का मानो चन्द्रमा था और लोगों का अत्यन्त प्रिय था ॥२२३॥</div>
<div class=paragraph>महोदधि और विद्युत्केश में परम स्नेह था जो कि एक दूसरे के यहाँ आने-जाने के कारण परम वृद्धि को प्राप्त हुआ था । उन दोनों का चित्त तो एक था केवल शरीर मात्र से ही दोनों में पृथक्‌पना था ॥२२४॥</div>
<div class=paragraph>विद्युत्केश ने यह समाचार जानकर परमार्थ के जानने वाले महोदधि ने मुनिदीक्षा धारण कर ली ॥२२५॥</div>
<div class=paragraph>यह कथा सुनकर श्रेणिक राजा ने गौतम गणधर से पूछा कि हे स्वामिन्! विद्युत्केश ने किस कारण कठिन दीक्षा धारण की । इसके उत्तर में गणधर भगवान् इस प्रकार कहने लगे ॥२२६॥</div>
<div class=paragraph>कि किसी समय विद्युत्केश जिसमें क्रीड़ा के अनेक स्थान बने हुए थे ऐसे अत्यन्त सुन्दर प्रमद नामक वन में क्रीड़ा करने के लिए गया था सो वहाँ कभी तो वह उन सरोवरों में क्रीड़ा करता था जो कमल तथा नील कमलों से मनोहर थे, जिनमें स्वच्छ जल भरा था, जिनमें बड़ी-बड़ी लहरें उठ रही थीं तथा नावों के संचार से महामनोहर दिखाई देते थे ॥२२७-२२८॥</div>
<div class=paragraph>कभी उन बेशकीमती झूलों पर झूलता था जिनमें बैठने का अच्छा आसन बनाया गया था, जो ऊँचे वृक्ष से बँधे थे तथा जिनकी उछाल बहुत लम्बी होती थी ॥२२९॥</div>
<div class=paragraph>कभी उन सुवर्णमय पर्वतों पर चढ़ता था जिनके ऊपर जाने के लिए सीढ़ियों के मार्ग बने हुए थे, जिनके शिखर रत्नों से रंजित थे, और जो वृक्षों के समूह से वेष्टित थे ॥२३०॥</div>
<div class=paragraph>कभी उन वृक्षों की झुरमुट में क्रीड़ा करता था जो फल और फूलों से मनोहर थे, जो हिलते हुए पल्लवों से सुशोभित थे और जिनके शरीर अनेक लताओं से आलिंगित थे ॥२३१॥</div>
<div class=paragraph>कभी उन स्त्रियों के बीच बैठकर क्रीड़ा करता था कि जिनके हाव-भाव-विलासरूप सम्पदाएँ मुनियों को भी क्षोभित करने की सामर्थ्य रखती थीं, जो फूल आदि तोड़ने की क्रिया में लगे हुए हस्तरूपी पल्लवों से शोभायमान थीं, स्थूल नितम्ब धारण करने के कारण जिनके शरीर पर स्वेद जल की बूँदें प्रकट हो रही थीं, स्तनों के कम्पन से ऊपर की ओर उछलने वाले बड़े-बड़े मोतियों के हार से जिनकी कान्ति बढ़ रही थी, जिसकी सूक्ष्म रेखाएँ कभी अन्तर्हित हो जाती थीं और कभी प्रकट दिखाई देती थीं ऐसी कमर से जो सुशोभित थीं, श्वासोच्छ्‌वास से आकर्षित मत्त भौंरों के निराकरण करने में जिनका चित्त व्याकुल था, जो नीचे खिसके हुए वस्त्र को अपने हाथ से थामे हुई थीं तथा जिनके नेत्र इधर-उधर चल रहे थे । इस प्रकार राक्षसों का राजा विद्युत्केश अनेक स्त्रियों के बीच बैठकर क्रीड़ा कर रहा था ॥२३२-२३५॥</div>
<div class=paragraph>अथानन्तर राजा विद्युत्केश की रानी श्रीचन्द्रा इधर क्रीड़ा में लीन थी उधर किसी वानर ने आकर अपने नाखूनों के अग्रभाग से उसके दोनों स्तन विदीर्ण कर दिये ॥२३६॥</div>
<div class=paragraph>जिस वानर ने उसके स्तन विदीर्ण किये थे वह स्वभाव से ही अविनयी था, क्रोध से अत्यन्त खेद को प्राप्त हो रहा था, उसके नेत्र विकृत दिखाई देते थे ॥२३७॥</div>
<div class=paragraph>तदनन्तर जिसके स्तन से खून झड़ रहा था ऐसी वल्लभा को सान्तवना देकर उसने बाण द्वारा वानर को मार डाला ॥२३८॥</div>
<div class=paragraph>घायल वानर वेग से भागकर वहाँ पृथ्वी पर पड़ा जहाँ कि आकाशगामी मुनिराज विराजमान थे ॥॥२३९॥</div>
<div class=paragraph>जिसके शरीर में कँपकँपी छूट रही थी तथा बाण छिदा हुआ था ऐसे वानर को देखकर संसार की स्थिति के जानकार मुनियों के हृदय में दया उत्पन्न हुई ॥२४०॥</div>
<div class=paragraph>उसी समय धर्मदान करने में तसर एवं तपरूपी धन के धारक मुनियों ने उस वानर के लिए सब पदार्थों का त्याग कराकर पंच-नमस्कार मन्त्र का उपदेश दिया ॥२४१॥</div>
<div class=paragraph>उसके फलस्वरूप वह वानर योनि में उत्पन्न हुए अपने पूर्व विकृत शरीर को छोड़कर क्षणभर में उत्तम शरीर का धारी महोदधिकुमार नामक भवनवासी देव हुआ ॥२४२॥</div>
<div class=paragraph>तदनन्तर इधर राजा विद्युत्केश जबतक अन्य वानरों को मारने के लिए उद्यत हुआ तब तक अवधिज्ञान से अपना पूर्वभव जानकर महोदधिकुमार देव वहाँ आ पहुँचा । आकर उसने अपने पूर्व शरीर का पूजन किया ॥२४३॥</div>
<div class=paragraph>दुष्ट मनुष्यों के द्वारा वानरों के समूह मारे जा रहे हैं यह देख उसने विक्रिया की सामर्थ्‍य से वानरों की एक बड़ी भारी सेना बनायी ॥२४४॥</div>
<div class=paragraph>उन वानरों के मुख दाढ़ों से विकराल थे, उनकी भौंहें चढ़ी हुई थीं, सिन्दूर के समान लाल-लाल उनका रंग था और वे भयंकर शब्द कर रहे थे ॥२४५॥</div>
<div class=paragraph>कोई वानर पर्वत उखाड़कर हाथ में लिये थे, कोई वृक्ष उखाड़कर हाथ में धारण कर रहे थे, कोई हाथों से जमीन कूट रहे थे और कोई पृथ्वी झूला रहे थे ॥२४६॥</div>
<div class=paragraph>क्रोध के भार से जिनके अंग महारुद्र <span class=comment>(महा भयंकर)</span> दिख रहे थे और जो दूर-दूर तक लम्बी छलाँगें भर रहे थे ऐसे मायामयी वानरों ने अतिशय कुपित वानरवंशी राजा विद्युत्केश विद्याधर से कहा ॥२४७॥</div>
<div class=paragraph>कि अरे दुराचारी! ठहर-ठहर, अब तू मृत्यु के वश आ पड़ा है, अरे पापी! वानर को मारकर अब तू किसकी शरण में जायेगा? ॥२४८॥</div>
<div class=paragraph>ऐसा कहकर हाथों में पर्वत धारण करने वाले उन मायामयी वानरों ने समस्त आकाश को इस प्रकार व्याप्त कर लिया कि सुई रखने को भी स्थान नहीं दिखाई देता था ॥२४९॥</div>
<div class=paragraph>तदनन्तर आश्चर्य को प्राप्त हुआ विद्युत् के विचार करने लगा कि यह वानरों का बल नहीं है, यह तो कुछ और ही होना चाहिए ॥२५०॥</div>
<div class=paragraph>तब शरीर की आशा छोड़ नीतिशास्त्र का पण्डित विद्युत्केश मधुरवाणी द्वारा विनयपूर्वक वानरों से बोला ॥२५१॥</div>
<div class=paragraph>कि हे सत्पुरुषों! कहो आप लोग कौन हो? तुम्हारे शरीर अत्यन्त देदीप्यमान हो रहे हैं, तुम्हारी यह शक्ति वानरों की स्वाभाविक शक्ति तो नहीं दिखाई पड़ती ॥२५२॥</div>
<div class=paragraph>तदनन्तर विद्याधरों के राजा विद्यत्केश को विनयावनत देखकर महोदधिकुमार ने यह वचन कहे ॥२५३॥</div>
<div class=paragraph>कि पशु जाति के स्वभाव से जो अत्यन्त चपल था तथा इसी चपलता के कारण जिसने तुम्हारी स्त्री का अपराध किया था ऐसे जिस वानर को तूने मारा था वह मैं ही हूँ । साधुओं के प्रसाद से इस देवत्व पर्याय को प्राप्त हुआ हूँ । यह पर्याय महाशक्ति से युक्त है तथा इच्छानुसार इसमें संपदाएँ प्राप्त होती हैं ॥२५४-२५५॥</div>
<div class=paragraph>तुम मेरी विभूति को देखो यह कह कर उसने मनोदधि कुमारदेव के योग्य अपनी उत्कृष्ट लक्ष्मी उसके सामने प्रकट कर दी ॥२५६॥</div>
<div class=paragraph>यह देख भय से विद्युत्केश का सर्व शरीर काँपने लगा, उसका हृदय विदीर्ण हो गया, रोमांच निकल आये और आँखे घूमने लगीं ॥२५७॥</div>
<div class=paragraph>तब महोदधि कुमार ने कहा कि डरो मत । देव की वाणी सुन, दुःखी होते हुए विद्युत्केश ने गद्गद वाणी में कहा कि मैं क्या करूँ? जो आप आज्ञा करो सो करूँ ॥२५८॥</div>
<div class=paragraph>तदनन्तर वह देव राजा विद्युत्केश को जिन्होंने पंच नमस्कार मन्त्र दिया था उन गुरु के पास ले गया । वहाँ जाकर देव तथा राजा विद्युत्केश दोनों ने प्रदक्षिणा देकर गुरु के चरणों में नमस्कार दिया ॥२५९॥</div>
<div class=paragraph>महोदधिकुमार देव ने मुनिराज की यह कहकर बार-बार स्तुति की कि मैं यद्यपि वानर था तो भी समस्त प्राणियों से स्नेह रखनेवाले आप ऐसे गुरु को पाकर मैंने यह देव पर्याय प्राप्त की है । यह कहकर उसने महामालाओं से मुनिराज को पूजा की तथा चरणों में नमस्कार किया॥२६०-२६१॥</div>
<div class=paragraph>यह आश्चर्य देखकर विद्याधर विद्युत्केश ने मुनिराज से पूछा कि हे देव! मैं क्या करूँ? मेरा क्या कर्तव्य है? इसके उत्तर में मुनिराज ने निम्नांकित हितकारी वचन कहे कि चार ज्ञान के धारी हमारे गुरु पास ही विद्यमान हैं सो हम लोग उन्हीं के समीप चलें, यही सनातन धर्म है ॥२६२-२६३॥</div>
<div class=paragraph>आचार्य के समीप रहने पर भी जो उनके पास नहीं जाता है और स्वयं उपदेशादि देकर आचार्य का काम करता है वह मूर्ख शिष्य, शिष्यपना को दूर से ही छोड़ देता है । वह न तो शिष्य रहता है और न आचार्य ही कहलाता है, वह धर्मरहित है, कुमार्गगामी है, अपने समस्त आचार से भ्रष्ट है और साधुजनों के द्वारा निन्दनीय है ॥२६४-२६५॥</div>
<div class=paragraph>मुनिराज के ऐसा कहने पर देव और विद्याधर दोनों ही परम आश्चर्य को प्राप्त हुए । अपने-अपने परिवार के साथ उन्होंने मन में विचार किया कि अहो तप का कैसा लोकोत्तर माहात्म्य है कि ऐसे सर्वगुण-सम्पन्न मुनिराज के भी अन्य गुरु विद्यमान हैं ॥२६६-२६७॥</div>
<div class=paragraph>तदनन्तर धर्म के लिए जिनका चित्त उत्कण्ठित हो रहा था ऐसे देव और विद्याधर उक्त मुनिराज के साथ उनके गुरु के समीप गये ॥२६८॥ </div>
<div class=paragraph>वहाँ जाकर उन्होंने बड़े आदर के साथ प्रदक्षिणा देकर गुरु को नमस्कार किया और नमस्कार के अनन्तर न तो अत्यन्त दूर और न अत्यन्त पास किन्तु कुछ दूर हट कर बैठ गये ॥२६९॥</div>
<div class=paragraph>तदनन्तर तप की राशि से उत्पन्न दीप्ति से देदीप्यमान मुनिराज की उस उत्कृष्ट मुद्रा को देखकर देवघर विद्याधर धर्माचार से समुद्भत किसी अद्भूत चिन्ता को प्राप्त हुए । उस समय हर्ष और आश्चर्य से सबके नेत्र-कमल प्रफुल्लित हो रहे थे तथा सभी महाविनय से युक्त थे ॥२७०-२७१॥</div>
<div class=paragraph>तत्पश्चात् देव और विद्याधर दोनों ने हाथ जोड़ मस्तक से लगाकर मुनिराज से धर्म तथा उसके यथायोग्य फल को पूछा ॥२७२॥</div>
<div class=paragraph>तदनन्तर जिनका मन सदा प्राणियों के हित में लगा रहता था तथा जिनकी समस्त चेष्टाएँ संसार के कारणों के सम्पर्क से सदा दूर रहती थीं ऐसे मुनिराज सजल मेघ की गर्जना के समान गम्भीर वाणी से जगत् का कल्याण करने वाले उत्कृष्ट धर्म का निरूपण करने लगे ॥२७३-२७४॥</div>
<div class=paragraph>जब मुनिराज बोल रहे थे तब लतामण्डप में स्थित मयूरों के समूह मेघ गर्जना की शंका कर हर्ष से नृत्य करने लगे थे ॥२७५॥</div>
<div class=paragraph>मुनिराज ने कहा कि हे देव और विद्याधरी ! संसार का कल्याण करने वाले जिनेन्द्र भगवान ने धर्म का जैसा स्वरूप कहा है वैसा ही मैं कहता हूँ आप—लोग मन स्थिर कर सुनो ॥२७६॥</div>
<div class=paragraph>जिनका चित्त विचार करने में जड़ है ऐसे बहुत से अधम प्राणी धर्म के नाम पर अधर्म का ही सेवन करते हैं ॥२७७॥</div>
<div class=paragraph>जो मोही प्राणी गन्तव्य दिशा को जाने बिना यही मार्ग है ऐसा समझ विरुद्ध दिशा में जाता है वह दीर्घकाल बीत जाने पर भी इष्ट स्थान पर नहीं पहुँच सकता है ॥२७८॥</div>
<div class=paragraph>विचार करने की क्षमता से रहित विषय लम्पटी मनुष्‍य,कथा-कहानियों द्वारा जिसे धर्म संज्ञा दी गई है ऐसे जीवघात आदि से उत्‍पन्न अधर्म का ही सेवन करते हैं ॥२७९॥</div>
<div class=paragraph>मिथ्यादर्शन से दूषित मनुष्य ऐसे अधर्म का अभिप्राय पूर्वक सेवन कर तिर्यंच तथा नरकगति के दुःखों के पात्र होते हैं ॥२८०॥</div>
<div class=paragraph>कुयुक्तियों के जाल से परिपूर्ण ग्रन्थों के अर्थ से मोहित प्राणी धर्म प्राप्त करने की इच्छा से बड़े-बड़े दण्डों के द्वारा आकाश को ताडित करते हैं अर्थात् जिन कार्यों में धर्म की गन्ध भी नहीं उन्हें धर्म समझकर करते हैं ॥२८१॥</div>
<div class=paragraph>जिसमें प्रतिपादित आचार, हिंसादि पापों से रहित है तथा जिसमें शरीर-श्रम-कायक्लेश का उपदेश दिया गया है ऐसे किसी मिथ्या शासन में भी यद्यपि थोड़ा धर्म का अंश होता है तो भी सम्यग्दर्शन से रहित होने के कारण वह निर्मूल ही है । ऐसे जीवों का ज्ञानरहित क्षुद्र चारित्र मुक्ति का कारण नहीं है ॥२८२-२८३॥</div>
<div class=paragraph>मिट्टी का ढेला भी पार्थिव है और वैदूर्य मणि भी पार्थिव है सो पार्थिवत्व सामान्य की अपेक्षा दोनों के गुण आदिक एक समान नहीं हो जाते ॥२८४॥</div>
<div class=paragraph>मिथ्यादृष्टियों के द्वारा निरूपित धर्म मिट्टी के ढेले के समान है और जिनेन्द्र भगवान के द्वारा निरूपित धर्म वैदूर्य मणि के समान है जब कि धर्म संज्ञा दोनों में ही समान है ॥२८५॥</div>
<div class=paragraph>धर्म का मूल दया है और दया का मूल अहिंसा रूप परिणाम है । परिग्रही मनुष्यों के हिंसा निरन्तर होती रहती है ॥२८६॥</div>
<div class=paragraph>दया के सिवाय सत्य वचन भी धर्म है परन्तु सत्य वचन वह कहलाता है कि जिससे दूसरे को दुःख न हो । अदत्तादान का त्याग करना, परस्त्री का छोड़ना, धनादिक में सन्तोष रखना, इन्द्रियों का निवारण करना, कषायों को कुश करना और ज्ञानी मनुष्यों की विनय करना, यह सम्यग्दृष्टि गृहस्थों का व्रत अर्थात् धर्म का विधिपूर्वक निरूपण करता हूँ सो सुनो ॥२८७-२८९॥</div>
<div class=paragraph>जो पंच महाव्रत रूपी उन्नत हाथी के स्कन्ध पर सवार हैं, तीन गुप्ति रूपी मजबूत तथा निश्छिद्र कवच से जिनका शरीर आच्छादित है, जो पंच समितिरूपी पैदल सिपाहियों से युक्त है, और जो नाना तपरूपी महातीक्ष्‍ण शस्त्रों के समूह से सहित हैं ऐसे दिगम्बर यति रूपी महाराजा, कषाय रूपी सामन्तों से परिवृत तथा मोह रूपी हाथी पर सवार संसार रूपी शत्रु को नष्ट करते हैं ॥२६०-२६२॥</div>
<div class=paragraph>जब सब प्रकार के आरम्भ का त्याग किया जाता है और सम्यग्दर्शन धारण किया जाता है तभी मुनियों का धर्म प्राप्त होता है । यह संक्षेप में धर्म का स्वरूप समझो ॥२६३॥</div>
<div class=paragraph>यह धर्म ही त्रिलोक सम्बन्धी लक्ष्मी को प्राप्ति का कारण है । उत्तम पुरुषों ने इस धर्म को ही उत्कृष्ट मंगलस्वरूप कहा है ॥२६४॥</div>
<div class=paragraph>जिस धर्म के द्वारा महा सुखदायी त्रिलोक का शिखर अर्थात् मोक्ष प्राप्त हो जाता है उस धर्म का और दूसरा कौन उत्कृष्ट गुण कहा जावे? अर्थात् धर्म का सर्वोपरि गुण यही है कि उससे मोक्ष प्राप्त हो जाता है ॥२९५॥</div>
<div class=paragraph>गृहस्थ धर्म के द्वारा यह मनुष्य स्वर्ग में देवी समूह के मध्य में स्थित हो संकल्प मात्र से प्राप्त उत्तमोतम भोगों को भोगता है और मुनि धर्म के द्वारा उस मोक्ष को प्राप्त होता है जहाँ कि इसे अनुपम, निर्बाध तथा अनन्त सुख मिलता है ॥२६६-२९७॥</div>
<div class=paragraph>स्वर्गगामी उत्कृष्ट मनुष्‍य स्वर्ग से च्युत होकर पुन: मुनिदीक्षा धारण करते हैं और दो तीन भवों में ही परम पद <span class=comment>(मोक्ष)</span> प्राप्त कर लेते हैं ॥२९८॥</div>
<div class=paragraph>परन्तु जो पापी मिथ्यादृष्टि जीव हैं वे काकतालीयन्याय से यद्यपि स्वर्ग प्राप्त कर लेते हैं तो भी वहाँ से स्तुत हो कुयोनियों में ही भ्रमण करते रहते हैं ॥२९९॥</div>
<div class=paragraph>जिनेन्द्र भगवान के द्वारा कथित वाक्य अर्थात् शास्त्र ही उत्तम वाक्य हैं, जिनेन्द्र भगवान के द्वारा निरूपित तप ही उत्तम तप है, जिनेन्द्र भगवान के द्वारा प्रोक्त धर्म ही परम धर्म है और जिनेन्द्र भगवान के द्वारा उपदिष्ट मत ही परम मत है ॥३००॥</div>
<div class=paragraph>जिस प्रकार नगर की ओर जानेवाले पुरुष को खेद निवारण करनेवाला जो वृक्षमूल आदि का संगम प्राप्त होता है वह अनायास ही प्राप्त होता है उसी प्रकार जिन शासन रूपी मार्ग से मोक्ष की ओर प्रस्थान रहनेवाले पुरुष को जो देव तथा विद्याधर आदि की लक्ष्मी प्राप्त होती है वह अनुषंग से ही प्राप्त होती है -- उसके लिए मनुष्य को प्रयत्न नहीं करना पड़ता है ॥३०१-३०२॥</div>
<div class=paragraph>जिनधर्म, इन्द्र आदि के भोगों का कारण होता है इसमें आश्चर्य की बात नहीं है क्योंकि इन्द्र आदि के भोग तो साधारण पुण्य मात्र से भी प्राप्त हो जाते हैं ॥३०३॥</div>
<div class=paragraph>इस गृहस्थ और मुनिधर्म के विपरीत जो भी आचरण अथवा ज्ञान है वह अधर्म कहलाता है ॥३०४॥</div>
<div class=paragraph>इस अधर्म के कारण यह जीव वाहन, ताड़न, छेदन, भेदन तथा शीत उष्ण की प्राप्ति आदि कारणों से नाना दुःख देने वाले तिर्यंचों में भ्रमण करता है ॥३०५॥</div>
<div class=paragraph>इसी अधर्म के कारण यह जीव निरन्तर अन्धकार से युक्त रहनेवाले अनेक नरकों में भ्रमण करता है । इन नरकों में कितने ही नरक तो ऐसे हैं जिनमें ठण्डी! हवा के कारण निरन्तर शरीर काँपता रहता है । कितने ही ऐसे हैं जो निकलते हुए तिलगों से भयंकर दिखने वाली अग्नि की ज्वालाओं से व्याप्त है । कितने ही ऐसे हैं जो नाना प्रकार के महा शब्द करने वाले यन्त्रों से व्याप्त हैं । कितने ही ऐसे हैं जो विक्रियानिर्मित सिंह, व्याघ्र, वृक, बाज तथा गीध आदि जीवों से भरे हुए हैं । कितने ही ऐसे हैं जो चक्र, करैत, भाला, तलवार आदि की वर्षा करने वाले वृक्षों से युक्त हैं । कितने ही ऐसे हैं जिनमें पिघलाया हुआ रांगा, सीसा आदि पिलाया जाता है । कितने ही ऐसे हैं जिनमें तीक्ष्ण मुख वाली दुष्ट मक्खियाँ आदि विद्यमान हैं । कितने ही ऐसे हैं जिन में रक्त की कीच में कृमि के समान अनेक छोटे-छोटे जीव बिलबिलाते रहते हैं और कितने ही ऐसे हैं जिन में परस्पर-एक दूसरे के द्वारा दुःख के कारण उत्पन्न होते रहते हैं ॥३०६-३१०॥</div>
<div class=paragraph>इस प्रकार के सदा दु:खदायी नरकों में जीवों को जो दुःख प्राप्त होता है उसे कहने के लिए कौन समर्थ है? ॥३११॥</div>
<div class=paragraph>जिसप्रकार तुम दोनों ने पहले दुःख देने वाली अनेक कुयोनियों में भ्रमण किया था यदि अब भी तुम धर्म से वंचित रहते हो तो पुन: अनेक कुयोनियों में भ्रमण करना पड़ेगा ॥३१२॥</div>
<div class=paragraph>मुनिराज के यह कहने पर देव तथा विद्याधर ने उनसे पूछा कि हे भगवन्! हम दोनों ने किस कारण कुयोनियों में भ्रमण किया है? सो कहिए ॥३१३॥</div>
<div class=paragraph>तदनन्तर - हे वत्सों! मन स्थिर करो इस प्रकार के मधुर वचन कहकर संयमरूपी आभूषण से विभूषित मुनिराज उन दोनों के भवान्तर कहने लगे ॥३१४॥</div>
<div class=paragraph>इस दु:खदायी संसार में मोह से उन्मत्त हो तुम दोनों एक दूसरे का वध करते हुए चिरकाल तक भ्रमण करते रहे ॥३१५॥</div>
<div class=paragraph>तदनन्तर किसी प्रकार कर्मयोग से मनुष्य भव को प्राप्त हुए । निश्चय से संसार में धर्म प्राप्ति का कारणभूत मनुष्यभव का मिलना अत्यन्त कठिन है ॥३१६॥</div>
<div class=paragraph>उनमें से एक तो काशी देश में श्रावस्ती नगरी में राजा का सुयशोदत्त नामा मन्त्री हुआ । सुयशोदत्त अत्यन्त रूपवान् था, कारण पाकर उसने दीक्षा ले ली और महातपश्चरण से युक्त हो पृथ्वी पर विहार करने लगा ॥३१७॥</div>
<div class=paragraph>विहार करते हुए सुयशोदत्तमुनि काशी देश में आकर किसी निर्जन्तु स्थान में विराजमान हो गये । उनकी पूजा के लिए अनेक सम्यग्दृष्टि स्त्रियाँ आयी थीं सो पापी व्याध, स्त्रियों से घिरे उन मुनि को देख तीक्ष्ण वचनरूपी शस्त्रों से भय उत्पन्न करता हुआ बेधने लगा ॥३१८-३२०॥</div>
<div class=paragraph>यह निर्लज्ज नग्न, तथा स्नान रहित मलिन शरीर का धारक, शिकार के लिए प्रवृत्त हुए मुझ को महा अमंगलरूप हुआ है ॥३२१॥</div>
<div class=paragraph>धनुष से भय उत्पन्न करनेवाला व्याध जब उक्त प्रकार के वचन कह रहा था तब दुःख के कारण मुनि का ध्यान कुछ कलुषता को प्राप्त हो गया ॥३२२॥</div>
<div class=paragraph>क्रोधवश वे विचारने लगे कि रुक्ष वचन कहने वाले इस पापी व्याध को मैं एक मुट्ठी के प्रहार से कण-कण कर चूर्ण कर डालता हूँ ॥३२३॥</div>
<div class=paragraph>मुनि ने तपश्चरण के प्रभाव से कापिष्ठ स्वर्ग में जाने योग्य जो पुण्य उपार्जन किया था वह क्रोध के कारण क्षणभर में नष्ट हो गया ॥३२४॥</div>
<div class=paragraph>तदनन्तर कुछ समताभाव से मरकर वह ज्योतिषीदेव हुआ । वहाँ से आकर तू विद्युत्केश नामक विद्याधर हुआ है ॥३२५॥</div>
<div class=paragraph>और व्याध का जीव चिरकाल तक संसाररूपी अटवी में भ्रमण कर लंका के प्रमदवन में वानर हुआ ॥३२६॥</div>
<div class=paragraph>सो चपलता करने के कारण स्त्री के निमित्त तूने इसे बाण से मारा । वही अन्त में पंचनमस्कार मन्त्र प्राप्त कर महोदधि नाम का देव हुआ है ॥३२७॥</div>
<div class=paragraph>ऐसा विचारकर है देव विद्याधरों! तुम दोनों अब अपना वैर-भाव छोड़ दो जिससे फिर भी संसार में भ्रमण नहीं करना पड़े ॥३२८॥</div>
<div class=paragraph>हे भद्र-पुरुषों ! तुम भद्र आचरण करने में तत्पर हो इसलिए सिद्धों के उस सुख की अभिलाषा करो जिसकी मनुष्य-मात्र प्रशंसा नहीं कर सकता ॥३२९॥</div>
<div class=paragraph>इन्द्र आदि देव जिन्हें नमस्कार करते हैं ऐसे मुनिसुव्रत भगवान को परमभक्ति से युक्त हो नमस्कार करो ॥३३०॥</div>
<div class=paragraph>वे भगवान् आत्महित का कार्य पूर्ण कर चुके हैं । अब पर हितकारी कार्य करने में ही संलग्न हैं सो तुम दोनों उनकी शरण में जाकर परम सुख को प्राप्त करोगे ॥३३१॥</div>
<div class=paragraph>तदनन्तर मुनिराज के मुखरूपी सूर्य से निर्गत वचनरूपी किरणों से विद्युत्केश कमल के समान परम प्रबोध को प्राप्त हुआ॥३३२॥</div>
<div class=paragraph>फलस्वरूप वह धीर वीर, सुकेश नामक पुत्र के लिए अपना पद सौंपकर चारण कवि धारी मुनिराज का शिष्य हो गया अर्थात् उनके समीप उसने दीक्षा धारण कर ली ॥३३३॥</div>
<div class=paragraph>तदनन्तर सम्यग्दर्शन, सम्यग्ज्ञान और सम्यक् चारित्र -- इन तीनों की आराधना कर वह अन्त में समाधि के प्रभाव से उत्तम देव हुआ ॥३३४॥</div>
<div class=paragraph>इधर किष्कपुर का स्वामी महोदधि, बिजली के समान कान्ति को धारण करने वाली स्त्रियों के साथ, जिस पर चन्द्रमा की किरणें पड़ रहीं थीं ऐसे महामनोहर उत्तुंग भवन के शिखर पर सुन्दर गोष्ठी रूपी अमृत का स्वाद लेता हुआ इन्द्र के समान सुख से बैठा था ॥३३५-३३६॥</div>
<div class=paragraph>कि उसी समय शुक्ल वस्त्र को धारण करने वाले एक विद्याधर ने बड़े वेग से आकर तथा सामने खड़े होकर आदर पूर्वक प्रणाम किया और तदनन्तर विद्युत्केश विद्याधर के दीक्षा लेने का समाचार कहा । समाचार सुनते ही महोदधि ने भोगों से विरक्त होकर दीक्षा लेने का विचार किया ॥३३७-३३८॥</div>
<div class=paragraph>महोदधि के यह कहते ही कि मैं दीक्षा लेता हूँ अन्तःपुर से विलाप का बहुत भारी शब्द उठ खड़ा हुआ । उस विलाप की प्रतिध्वनि समस्त महलों में गूंजने लगी ॥३३९॥</div>
<div class=paragraph>वीणा-बाँसुरी आदि के शब्दों से मिश्रित मृदंग ध्वनि की तुलना करनेवाला स्त्रियों का वह विलाप, साधारण मनुष्य की बात जाने दो, मुनि के भी चित्त को हर रहा था अर्थात् करुणा से द्रवीभूत कर रहा था ॥३४०॥</div>
<div class=paragraph>उसी समय युवराज भी वहाँ आ गया । वह नेत्रों में नहीं समाने वाले जल की बड़ी मोटी धारा का बरसाता हुआ आदरपूर्वक बोला कि विद्युत्केश अपने पुत्र सुकेश को परमप्रीति के कारण अपि के लिए सौंप गया है । वह नवीन राज्य पर आरूढ़ हुआ है इसलिए आपके द्वारा रक्षा करने योग्य है ॥३४१-३४२॥</div>
<div class=paragraph>जिनका हृदय दुखी हो रहा था ऐसे नीति निपुण मन्त्रियों ने भी अनेक शास्त्रों के उदाहरण देकर प्रेरणा की कि इस महा वैभवशाली निष्कण्टक राज्य का इन्द्र के समान उपभोग करो और उत्कृष्ट भोगों से यौवन को सफल करो ॥३४३-३४४॥</div>
<div class=paragraph>जिनके मस्तक चरणों में नम्रीभूत थे, जो अपने गुणों के द्वारा उत्कट प्रेम प्रकट कर रही थीं तथा जिनकी आँखों से आँसू झर रहे थे ऐसी स्त्रियों ने भी यह कहकर उसे प्रसन्न करने का प्रयत्न किया कि है नाथ! जिनके हृदय आपके हृदय में स्थित हैं ऐसी हम सबको अनाथ बनाकर लताओं को छोड़ वृक्ष के समान आप कहाँ जा रहे हैं? ॥३४५-३४६॥</div>
<div class=paragraph>हे नाथ! यह मनोहर राज्यलक्ष्मी पतिव्रता स्त्री के समान चिरकाल से आपके उत्कृष्ट गुणों से बद्ध है-आप में आसक्त है इसे छोड़कर आप कहाँ जा रहे हैं? और जिनके कपोलों पर अश्रु बह रहे थे ऐसे सामन्तों ने भी राजकीय आडम्बर से रहित हो एक साथ प्रार्थना की पर सब मिलकर भी उसके मानस को नहीं बदल सके ॥३४७-३४८॥</div>
<div class=paragraph>अन्त में उसने स्नेहरूपी पाश को छेदकर तथा समस्त परिग्रह का त्याग कर प्रतिचन्द्र नामक पुत्र के लिए राज्य सौंप दिया और शरीर में भी नि:स्‍पृह होकर कठिन दिगम्बरी लक्ष्मी-मुनिदीक्षा धारण कर ली । वह पूर्ण बुद्धि को धारण करनेवाला अतिशय गम्भीर था और अपनी सौम्यता के कारण ऐसा जान पड़ता था मानो पृथिवी तल पर स्थिर रहनेवाला चन्द्रमा ही हो ॥३४६-३५०॥</div>
<div class=paragraph>तदनन्तर ध्यानरूपी हाथी पर बैठे हुए मुनिराज महोदधि तपरूपी तीक्ष्ण बाण से संसाररूपी शत्रु का शिर छेदकर सिद्धवन अर्थात् मोक्ष में प्रविष्ट हुए ॥३५१॥</div>
<div class=paragraph>तदनन्तर प्रतिचन्द्र भी अपने ज्येष्ठ पुत्र किष्किन्ध के लिए राज्यलक्ष्मी और अन्ध्रकरूढि नामक छोटे पुत्र के लिए युवराज-पद देकर निर्ग्रन्थ दीक्षा को प्राप्त हुआ और निर्मल ध्यान के प्रभाव से सिद्धालय में प्रविष्ट हो गया अर्थात् मोक्ष चला गया ॥३५२-३५३॥</div>
<div class=paragraph>तदनन्तर-जिनका तेज एक दूसरे में आक्रान्त हो रहा था ऐसे सूर्य-चन्द्रमा के समान तेजस्वी दोनों भाई किष्किन्ध और अन्ध्रकरूढि पृथिवी पर अपना कार्यभार फैलाने को उद्यत हुए ॥३५४॥</div>
<div class=paragraph>इसी समय विजयार्ध पर्वत की दक्षिण श्रेणी में इन्द्र के समान रथनूपुर नाम का नगर था ॥३५५॥</div>
<div class=paragraph>उसमें दोनों श्रेणियों का स्वामी महा-पराक्रमी तथा शत्रुओं को भय उत्पन्न करनेवाला राजा अशनिवेग रहता था ॥३५६॥</div>
<div class=paragraph>अशनिवेग का पुत्र विजयसिंह था । आदित्यपुर के राजा विद्यामन्दर विद्याधर की वेगवती रानी से समुत्पन्न एक श्रीमाला नाम की पुत्री थी । वह इतनी सुन्दरी थी कि अपनी कान्ति से आकाशतल को लिप्त करती थी । विद्यामन्दर ने पुत्री को यौवनवती देख आत्मीय जनों की अनुमति से स्वयंवर रचवाया । अशनिवेग का पुत्र विजयसिंह श्रीमाला को चाहता था इसलिए रूप के गर्व से प्रेरित हो स्वयंवर में गया ॥३५७-३५९॥</div>
<div class=paragraph>जिनके शरीर भूषित थे ऐसे अन्य समस्त विद्याधर भी मणियों से सुशोभित विमानों के द्वारा आकाश को भरते हुए स्वयंवर में पहुँचे ॥३६०॥</div>
<div class=paragraph>तदनन्तर जो रत्नमय खम्भों पर खड़े थे, ऊँचे-ऊँचे सिंहासनों से युक्त थे तथा जिन में खचित मणियों की किरणें फैल रही थीं ऐसे मनोहर मंचों पर प्रमुख-प्रमुख विद्याधर यथास्थान आरूढ़ हुए। उन विद्याधरों के साथ उनकी शरीर-रक्षा के लिए उपयोगी परिमित परिवार भी था ॥३६१-३६२॥</div>
<div class=paragraph>तदनन्तर मध्य में विराजमान श्रीमाला पुत्री पर सब विद्याधरों के नेत्ररूपी नीलकमल एक साथ पड़े ॥३६३॥</div>
<div class=paragraph>तदनन्तर जिनकी आशा स्वयंवर में लग रही थी और जिनका चित्त काम से आलिंगित था ऐसे विद्याधर में निम्नांकित सुन्दर चेष्टाएँ प्रकट हुई ॥३६४॥</div>
<div class=paragraph>किसी विद्याधर के मस्तक पर स्थित उन्नत मुकुट, यद्यपि निश्चल था तो भी वह उसे रत्नों की किरणों से आच्छादित हाथ के द्वारा निश्चल कर रहा था॥३६५॥</div>
<div class=paragraph>कोई विद्याधर कोहनी कमर के पास रख जमुहाई लेता हुआ शरीर को मोड़ रहा था अँगड़ाई ले रहा था । उसकी इस क्रिया से शरीर के सन्धि-स्थान चटक कर शब्द कर रहे थे ॥३६६॥</div>
<div class=paragraph>कोई वि‍द्याधर बगल में रखी हुई देदीप्यमान छुरी को हाथ के अग्रभाग से चला रहा था तथा बार-बार उसकी ओर कटाक्ष से देखता था ॥३६७॥</div>
<div class=paragraph>यद्यपि पास में खड़ा पुरुष चमर ढोर रहा था तो भी कोई विद्याधर वस्त्र के अंचल से लीला पूर्वक मुख के ऊपर हवा कर रहा था ॥३६८॥ </div>
<div class=paragraph>कोई एक विद्याधर, जिसकी हथेली ऊपर की ओर थी ऐसे बायें हाथ से मुँह ढककर, जिसकी मुट्ठी बँधी थी ऐसी दाहिनी भुजा को संकुचित कर फैला रहा था ॥३६९॥</div>
<div class=paragraph>कोई एक रति कुशल विद्याधर, पद्मासन पर रखे दाहिने पाँव को उठाकर धीरे से बायीं जाँघ पर रख रहा था ॥३७०॥</div>
<div class=paragraph>कन्या की ओर कटाक्ष चलाता हुआ कोई एक युवा हथेली पर कपोल रखकर पैर के अँगूठे से पद्मासन को कुरेद रहा था ॥३७१॥ </div>
<div class=paragraph>जिसमें लगा हुआ मणियों का समूह शेषनाग के समान जान पड़ता था ऐसे कसकर बँधे हुए कटिसूत्र को खोलकर कोई युवा उसे फिर से धीरे-धीरे बाँध रहा था ॥३७२॥</div>
<div class=paragraph>कोई एक युवा दोनों हाथों की चटचटाती अँगुलियों को एक दूसरे में फँसाकर ऊपर की ओर कर रहा था तथा सीना फुलाकर भुजाओं का तोरण खड़ा कर रहा था ॥३७३॥</div>
<div class=paragraph>जिसकी चंचल आँखें कन्या की ओर पड़ रही थीं ऐसा कोई एक युवा बगल में बैठे हुए मित्र का हाथ अपने हाथ में ले मुस्कुराता हुआ निष्प्रयोजन कथा कर रहा था-गप-शप लड़ा रहा था ॥३७४॥</div>
<div class=paragraph>कोई एक युवा, जिस पर चन्दन का लेप लगाने के बाद केशर का तिलक लगाया था तथा जिस पर हाथ रखा था ऐसे विशाल वक्षस्थल पर दृष्टि डाल रहा था ॥३७५॥</div>
<div class=paragraph>कोई एक विद्याधर ललाट पर लटकते हुए घुँघराले बालों को बायें हाथ की प्रदेशिनी अँगुली में फँसा रहा था ॥३७६॥</div>
<div class=paragraph>कोई एक युवा स्वच्छ ताम्बूल खाने से लाल-लाल दिखने वाले ओठ को धीरे-धीरे बायें हाथ से खींचकर भौंह ऊपर उठाता हुआ देख रहा था ॥३७७॥</div>
<div class=paragraph>और कोई एक युवा कर्णिका की पराग को फैलाता हुआ दाहिने हाथ से जिस पर भौंरे मँडरा रहे थे ऐसा कमल घुमा रहा था ॥३७८॥ </div>
<div class=paragraph>उस समय स्वयंवर मण्डप में वीणा, बाँसुरी शंख, मृदंग, झालर, काहल भेरी और मर्दक नामक बाजों से उत्पन्न महा-शब्द हो रहा था ॥३७९॥</div>
<div class=paragraph>महापुरुषों की चेष्टाएँ देख जो मन ही मन प्रसन्न हो रहे थे तथा जिन्होंने अलग-अलग अपने झुण्ड बना रखे थे ऐसे बन्दीजनों के द्वारा मंगल पाठ का उच्चारण हो रहा था ॥३८०॥</div>
<div class=paragraph>तदनन्तर महा-शब्द के शान्त होने के बाद दाहिने हाथ में स्वर्णमय छड़ी को धारण करने वाली सुमंगला धाय कन्या से निम्न वचन बोली । उस समय कन्या का सुख विनय से अवनत था मणिमयी आभूषणों से वह कल्पलता के समान जान पड़ती थी ॥३८१-३८२॥</div>
<div class=paragraph>वह अपना कोमल हस्त-कमल यद्यपि सखी के कन्धे पर रखी थी तो भी वह नीचे की ओर खिसक रहा था । वह पालकी पर सवार थी और काम को प्रकट करने वाली थी ॥३८३॥</div>
<div class=paragraph>आगत राजकुमारों का परिचय देती हुई सुमंगला धाय बोली कि हे पुत्री ! यह नभस्तिलक नगर का राजा, चन्द्रकुण्डल भूपाल की विमला नामक रानी से उत्पन्न हुआ है ॥३८४॥</div>
<div class=paragraph>मार्तण्डकुण्डल इसका नाम है, अपनी कान्ति से सूर्य को जीत रहा है, सन्धि, विग्रह आदि गुणों से युक्त है तथा इन्हीं सब कारणों से यह अपने मण्डल में परम प्रमुखता को प्राप्त हुआ है ॥३८५॥</div>
<div class=paragraph>जब गोष्ठियों में राजाओं के गुणों की चर्चा शुरू होती है तब विद्वज्जन सबसे पहले इसी का नाम लेते हैं और हर्षातिरेक के कारण उस समय विद्वज्जनों के शरीर रोमांच रूपी कण्टकों से व्याप्त हो जाते हैं ॥३८६॥</div>
<div class=paragraph>हे पुत्री ! यदि इसके साथ रमण करने की तेरे मन की इच्छा है तो जिसने समस्त शास्त्रों का सार देखा है ऐसे इस मार्तण्डकुण्डल को स्वीकृत कर ॥३८७॥</div>
<div class=paragraph>तदनन्तर जिसका यौवन कुछ ढल चुका था ऐसे विद्याधरों के राजा मार्तण्डकुण्डल का श्रीमाला ने मुख नीचा करने मात्र से ही निराकरण कर दिया ॥३८८॥</div>
<div class=paragraph>तदनन्तर सुमंगला धाय बोली कि हे पुत्री ! कान्ति, दीप्ति और विभूति के द्वारा जो समस्त पुरुषों का अधीश्वर है ऐसे इस राजकुमार पर अपनी दृष्टि डालो ॥३८९॥</div>
<div class=paragraph>यह रत्नपुर का स्वामी है, राजा विद्यांग और रानी लक्ष्मी का पुत्र है, विद्या समुद्घात इसका नाम है तथा समस्त विद्याधरों का स्वामी है ॥३९०॥</div>
<div class=paragraph>वीरों में हलचल मचाने वाला इसका नाम सुनते ही शत्रु भय से वायु के द्वारा कम्पित पीपल के पत्ते की दशा को प्राप्त होते हैं अर्थात् पीपल के पत्ते के समान काँपने लगते हैं ॥३९१॥</div>
<div class=paragraph>अनेक क्षुद्र राजाओं के पास भ्रमण करने से जो थक गयी थी ऐसी लक्ष्मी, हाररूपी तकिया से सुशोभित इसके विस्तृत वक्षःस्थल पर मानो विश्राम को प्राप्त हुई है ॥३९२॥</div>
<div class=paragraph>यदि इसकी गोद में बैठने की तेरी अभिलाषा है तो इसे स्वीकार कर । बिजली सुमेरुपर्वत के साथ समागम को प्राप्त हो ॥३९३॥</div>
<div class=paragraph>श्रीमाला उसे अपने नेत्रों से सरलता पूर्वक देखती रही इसी से उसका निराकरण हो गया सो ठीक ही है क्योंकि कन्या जिसे वर रूप से पसन्द करती है उस पर उसकी दृष्टि चंचल हो जाती है ॥३९४॥</div>
<div class=paragraph>तदनन्तर उसका अभिप्राय जानने वाली सुमंगला उसे दूसरे राजा के पास ले जाकर बोली ॥३९५॥</div>
<div class=paragraph>कि यह राजा वज्रायुध और रानी वज्रशीला का पुत्र खेचरभानु वज्रपंजर नामक नगर में रहता है ॥३९६॥</div>
<div class=paragraph>लक्ष्मी यद्यपि स्वभाव से चंचल है तो भी सूर्य की किरणों के समान देदीप्यमान इसकी दोनों भुजाओं पर बँधी हुई के समान सदा स्थिर रहती है ॥३९७॥</div>
<div class=paragraph>यह सच है कि नाममात्र के अन्य विद्याधर भी हैं परन्तु वे सब जुगनू के समान हैं और यह उनके बीच सूर्य के समान देदीप्यमान है ॥३९८॥</div>
<div class=paragraph>यद्यपि इसका मस्तक स्वाभाविक प्रमाण से ही परम ऊँचाई को प्राप्त है फिर भी इस पर जो जगमगाते रत्नों से सुशोभित मुकुट बाँधा गया है सो केवल उत्कर्ष प्राप्त करने के लिए ही बांधा गया है ॥३९९॥</div>
<div class=paragraph>हे सुन्दरि ! यदि इन्द्राणी के समान समस्त भोग भोगने की तेरी इच्छा है तो इस विद्याधरों के अधिपति को स्वीकृत कर ॥४००॥</div>
<div class=paragraph>तदनन्तर उस खेचरभानुरूपी सूर्य को देखकर कन्यारूपी कुमुदिनी परम संकोच को प्राप्त हो गयी । यह देख सुमंगला धाय ने कुछ आगे बढ़कर कहा ॥४०१॥</div>
<div class=paragraph>कि यह राजा चित्राम्बर और रानी पद्मश्री का पुत्र चन्द्रानन है, चन्द्रपुरनगर का स्वामी है । देखो, सुन्दर चन्दन से चर्चित इसका वक्षःस्थल कितना चौड़ा है? यह चन्द्रमा की किरणों से आलिंगित कैलास पर्वत के तट के समान कितना भला मालूम होता है? ॥४०२-४०३॥</div>
<div class=paragraph>छलकती हुई किरणों से सुशोभित हार इसके वक्षःस्थल पर ऐसा सुशोभित हो रहा है जैसा कि उठते हुए जल कणों से सुशोभित निर्झर कैलास के तट पर सुशोभित होता है ॥४०४॥</div>
<div class=paragraph>इसके नाम के अक्षररूपी किरणों से आलिंगित शत्रु का भी मन परम हर्ष को प्राप्त होता है तथा उसका सब दु:खरूपी सन्ताप छूट जाता है ॥४०५॥</div>
<div class=paragraph>हे सौम्यदर्शने! यदि तेरा चित्त इस पर प्रसन्नता को प्राप्त है तो चन्द्रमा के साथ रात्रि के समान तू इसके साथ समागम को प्राप्त हो ॥४०६॥</div>
<div class=paragraph>तदनन्तर नेत्रों को आनन्दित करने वाले चन्द्रमा पर जिस प्रकार कमलिनी का मन प्रीति को प्राप्त नहीं होता उसी प्रकार राजा चन्द्रानन पर श्रीमाला का मन प्रीति को प्राप्त नहीं हुआ ॥४०७॥</div>
<div class=paragraph>तब धाय बोली कि हे कन्ये ! इस राजा पुरन्दर को देखो । यह पुरन्दर क्या है मानो तुम्हारे संगम की लालसा से पृथिवी पर अवतीर्ण हुआ साक्षात् पुरन्दर अर्थात् इन्द्र ही है ॥४०८॥</div>
<div class=paragraph>यह राजा मेरुकान्त और रानी श्रीरम्भा का पुत्र है मन्दरकुंज नगर का स्वामी है, मेघ के समान इसकी जोरदार आवाज है ॥४०९॥</div>
<div class=paragraph>युद्ध में भय से पीड़ित शत्रु इसकी सम्मुखागत दृष्टि को सहन करने में असमर्थ रहते फि‍र बाणों की तो बात ही अलग है ॥४१०॥</div>
<div class=paragraph>मुझे तो लगता है कि देवों का अधिपति इन्द्र भी इससे भयभीत हो सकता है, वास्तव में इसका अखण्डित प्रताप समस्त पृथ्वी में भ्रमण करता है ॥४११॥</div>
<div class=paragraph>हे सुन्दर शब्दों वाली नितम्बिनि! प्रेमपूर्ण कलह के समय तूँ इसके उन्नत मस्तक को अपने चरण से ताड़ित कर ॥४१२॥</div>
<div class=paragraph>राजा पुरन्दर भी उसके हृदय में स्थान नहीं पा सका सो ठीक ही है क्योंकि अपने-अपने कर्मों के कारण लोगों की चित्तवृत्ति विचित्र प्रकार की होती है ॥४१३॥</div>
<div class=paragraph>जिस प्रकार सरोवर में तरंग हंसी को दूसरे कमल के पास ले जाती है उसी प्रकार धाय उस कन्या को सभारूपी सरोवर में किसी दूसरे विद्याधर के पास ले जाकर बोली कि हे पुत्री ! इस राजा महाबल को देख । यह राजा मनोजव के द्वारा वेगिनी नामक रानी से उत्पन्न हुआ है । वायु के समान इसका वेग है ॥४१४-४१५॥</div>
<div class=paragraph>नाकार्धपुर का स्वामी है, इसके निर्मल गुण गणना से परे हैं ॥४१६॥</div>
<div class=paragraph>अपने शरीर के वेग से उत्पन्न वायु के द्वारा पर्वतों को गिरा देनेवाला यह राजा भौंह उठाते ही समस्त पृथिवी में चक्कर लगा देता है ॥४१७॥</div>
<div class=paragraph>यह विद्या के बल से पृथिवी को आकाशगामिनी बना सकता है और समस्त ग्रहों को पृथिवी-तलचारी दिखा सकता है ॥४१८॥</div>
<div class=paragraph>अथवा तीन लोक के सिवाय चतुर्थ लोक की रचना कर सकता है, सूर्य को चन्द्रमा के समान शीतल बना सकता है, सुमेरु पर्वत का चूर्ण कर सकता है, वायु को स्थिर बना सकता है, समुद्र को सुखा सकता है और आकाश को मूर्तिक बना सकता है । अथवा अधिक कहने से क्या? इसकी जो इच्छा होती है वैसा ही कार्य हो जाता है ॥४१६-४२०॥</div>
<div class=paragraph>धाय ने यह सब कहा सही, पर कन्या का मन: उसमें स्थान नहीं पा सका । कन्या सर्व शास्त्रों को जानने वाली थी इसलिए उसने जान लिया कि यह धाय अत्युक्ति युक्त कह रही है - इसके कहने में सत्यता नहीं है ॥४२१॥</div>
<div class=paragraph>इस तरह धाय के द्वारा जिनके वैभव का वर्णन किया गया था ऐसे बहुत से विद्याबलधारी विद्याधरों का परित्याग कर कन्या आगे बढ़ गयी ॥४२२॥</div>
<div class=paragraph>तदनन्तर जिस प्रकार चन्द्रलेखा जिन पर्वतों को छोड़कर आगे बढ़ जाती है वे पर्वत अन्धकार से मलिन जाते उसी प्रकार कन्या श्रीमाली जिन विद्याधरों को छोडकर आगे बढ़ गयी थी वे शोक को धारण करते हुए मलिन मुख हो गये ॥४२३॥</div>
<div class=paragraph>एक दूसरे को देखने से जिनकी कान्ति नष्ट हो गयी थी ऐसे लज्जा युक्त विद्याधरों के मन में विचार उठ रहा था कि यदि पृथ्वी फट जायें तो उसमें हम प्रविष्ट हो जावें ॥४२४॥</div>
<div class=paragraph>तदनन्तर विद्याधरों की कान्ति का वर्णन करने वाली धाय की उपेक्षा कर श्रीमाला की दृष्टि बड़े आदर से किष्किन्धकुमार के ऊपर पड़ी ॥४२५॥</div>
<div class=paragraph>उसने लोगों के देखते-देखते ही वरमाला किष्किन्धकुमार के गले में डाल दी और उसी समय स्नेह से भरी श्रीमाला ने परस्पर वार्तालाप किया ॥४२६॥</div>
<div class=paragraph>तदनन्तर किष्किन्ध और अन्ध्रकरूढ़ि पर विजयसिंह की दृष्टि पड़ी । विद्या के बल से गर्वित विजयसिंह ने उन दोनों को बुलाकर कहा ॥४२७॥</div>
<div class=paragraph>कि अरे ! यह तो विद्याधरों का समूह है, यहाँ आप लोग कहाँ आ गये? तुम दोनों का दर्शन अत्यन्त विरूप है । तुम क्षुद्र हो, वानर हो और विनय से रहित हो ॥४२८॥</div>
<div class=paragraph>न तो यहाँ फलों से नम्रीभूत मनोहर वन है और न निर्झरों को धारण करने वाली पहाड़ की गुफाएँ ही हैं ॥४२९॥</div>
<div class=paragraph>तथा जिनके मुख मांस के समान लाल-लाल हैं ऐसी इच्छानुसार प्रवृत्ति करने वाली वानरियों के झुण्ड भी यहाँ कुचेष्टाएँ नहीं कर रहे हैं ॥४३०॥</div>
<div class=paragraph>इन पशु रूप वानर निशाचरों को यहाँ कौन बुलाकर लाया है? मैं आज उस नीच दूत का निपात <span class=comment>(घात)</span> करूँ ॥४३१॥</div>
<div class=paragraph>यह कह उसने अपने सैनिकों से कहा कि इन दुष्ट वानरों को इस स्थान से निकाल दो तथा इन्हें वृथा ही जो विद्याधरी प्राप्त करने की श्रद्धा हुई है उसे दूर कर दो ॥४३२॥</div>
<div class=paragraph>तदनन्तर विजयसिंह के कठोर शब्दों से रुष्ट हो किष्किन्ध और अन्ध्रकरूढ़ि दोनों वानरवंशी उस तरह महाक्षोभ को प्राप्त हुए जिस तरह कि हाथियों के प्रति सिंह महाक्षोभ को प्राप्त होते हैं ॥४३३॥</div>
<div class=paragraph>तदनन्तर स्वामी की निन्दारूपी महावायु से ताड़ित विद्याधरों की सेनारूपी वेला रुद्र-भयंकर चेष्टा करती हुई परम क्षोभ को प्राप्त हुई ॥४३४॥</div>
<div class=paragraph>कोई सामन्त दाहिने हाथ से बायें कन्धे को पीटने लगा । उस समय उसके वेगपूर्ण आघात के कारण बायें कन्धे से रक्त के छींटों का समूह उछटने लगा था ॥४३५॥</div>
<div class=paragraph>जिसका चित्त अत्यन्त क्षुभित हो रहा था ऐसा कोई एक सामन्त शत्रुओं पर क्रोध के आवेश से लाल-लाल भयंकर दृष्टि डाल रहा था । उसकी वह लाल दृष्टि ऐसी जान पड़ती थी मानो प्रलय काल की उल्का ही हो ॥४३६॥</div>
<div class=paragraph>कोई सैनिक क्रोध से काँपते हुए दाहिने हाथ से वक्षःस्थल का स्पर्श कर रहा था और उससे ऐसा जान पड़ता था मानो समस्त क्रूर कर्म करने के लिए किसी बड़े स्थान की खोज ही कर रहा हो ॥४३७॥</div>
<div class=paragraph>किसी ने मुसकराते हुए अपने एक हाथ से दूसरे हाथ को इतने जोर से पीटा कि उसका शब्द सुनकर पथिक चिरकाल के लिए बहरा हो गया ॥४३८॥ </div>
<div class=paragraph>जिसका महा पीठ जड़ों के समूह से पृथ्वी पर मजबूत बँधा था और जो चंचल पल्लव धारण कर रहा था ऐसे किसी वृक्ष को कोई सैनिक जड से उखाड़ने लगा ॥४३९॥</div>
<div class=paragraph>किसी वानर ने मंच का खम्भा लेकर कन्धे पर इतने जोर से तोड़ा कि उसके निरन्तर बिखरे हुए छोटे-छोटे टुकड़ों से आकाश व्याप्त हो गया ॥४४०॥</div>
<div class=paragraph>किसीने अपने शरीर को इतने जोर से मोड़ा कि उसके पुरे हुए घाव फिर से फट गये तथा खून को बड़ी मोटी धाराओं से उसका शरीर उत्पात-काल के मेघ के समान जान पड़ने लगा ॥४४१॥</div>
<div class=paragraph>किसी ने मुँह फाड़कर इतने जोर से अट्टहास किया कि मानो वह समस्त संसार के अन्तराल को शब्दमय ही करना चाहता था ॥४४२॥</div>
<div class=paragraph>किसी ने अपनी जटाओं का समूह इतनी जोर से हिलाया कि उससे समस्त दिशाएँ व्याप्त हो गयीं और उससे ऐसा जान पड़ने लगा मानो चिरकाल के लिए रात्रि ही हो गयी हो ॥४४३॥</div>
<div class=paragraph>कोई सैनिक दाहिने हाथ को संकुचित कर उससे बायीं भुजा को इतनी जोर से पीट रहा था कि उससे वज्रपात के समान भयंकर घोर शब्द हो रहा था ॥४४४॥</div>
<div class=paragraph>अरे दुष्ट विद्याधरों ! तुमने जो कठोर वचन कहे हैं उसके फलस्वरूप इस विध्वंस को सहन करो इस प्रकार के उच्च शब्दों से किसी का मुख शब्दायमान हो रहा था अर्थात् कोई चिल्ला-चिल्लाकर उक्त शब्द कह रहा था ॥४४५॥</div>
<div class=paragraph>तदनन्तर उस अपूर्व तिरस्कार के कारण वानरवंशी, विद्याधरों की सेना को नष्ट करने के लिए सम्मुख आये ॥४४६॥</div>
<div class=paragraph>तत्पश्चात् हाथी हाथियों से, रथों के सवार रथ के सवारों से और पैदल सिपाही पैदल सिपाहियों के साथ भयंकर युद्ध करने लगे ॥४४७॥</div>
<div class=paragraph>इस प्रकार दोनों सेनाओं में वहाँ महायुद्ध हुआ । ऐसा महायुद्ध कि जो दूर खड़े देवों के महान् आश्चर्य उत्पन्न कर रहा था ॥४४८॥</div>
<div class=paragraph>किष्किन्ध और अन्ध्रक का मित्र जो सुकेश नाम का  राक्षसों का राजा था वह युद्ध का समाचार सुन तत्काल ही मनोरथ के समान वहाँ आ पहुँचा ॥४४९॥</div>
<div class=paragraph>पहले अकम्पन की पुत्री सुलोचना के निमित्त जैसा महायुद्ध हुआ था वैसा ही युद्ध उस समय हुआ सो ठीक ही है क्योंकि युद्ध का कारण स्त्रियाँ ही हैं ॥४५०॥</div>
<div class=paragraph>इधर जब तक विद्याधर और राक्षसों के बीच भयंकर युद्ध होता है उधर तब तक कन्या को लेकर किष्किन्ध कृतकृत्य हो गया अर्थात् उसे लेकर युद्ध से भाग गया ॥४५१॥</div>
<div class=paragraph>विद्याधरों का राजा विजयसिंह ज्यों ही सामने आया त्यों ही अन्ध्रकरूढि ने ललकार कर उसका उन्नत मस्तक तलवार से नीचे गिरा दिया ॥४५२॥ </div>
<div class=paragraph>जिस प्रकार एक आत्मा के बिना शरीर में इन्द्रियों का समूह जहाँ-तहाँ बिखर जाता है उसी प्रकार एक विजयसिंह के विना समस्त सेना इधर-उधर बिखर गयी ॥४५३॥</div>
<div class=paragraph>जब अशनिवेग ने पुत्र के वध का समाचार सुना तो वह शोक के कारण वज्र से ताड़ित हुए के समान परम दुखी हो मूर्छा रूपी गाढ़ अन्धकार से आवृत हो गया ॥४५४॥</div>
<div class=paragraph>तदनन्तर अपनी स्त्रियों के नयन जल से जिसका वक्षःस्थल भीग रहा था ऐसा अशनिवेग, जब प्रबोध को प्राप्त हुआ तब उसने क्रोध से भयंकर आकार धारण किया ॥४५५॥</div>
<div class=paragraph>तदनन्तर प्रलयकाल के उत्पात सूचक भयंकर सूर्य के समान उसके आकार को परिकर के लोग देखने में भी समर्थ नहीं हो सके ॥४५६॥</div>
<div class=paragraph>तदनन्तर उसने शस्त्रों से देदीप्यमान समस्त विद्याधरों के साथ जाकर किसी दूसरे ऊँचे कोट के समान किष्कुपुर को घेर लिया ॥४५७॥</div>
<div class=paragraph>तदनन्तर नगर को घिरा जान दोनों भाई युद्ध की लालसा रखते हुए सुकेश के साथ बाहर निकले ॥४५८॥</div>
<div class=paragraph>फिर वानर और राक्षसों की सेना ने गदा, शक्ति, बाण, पाश, भाले तथा बड़ी-बड़ी तलवारों से विद्याधरों की सेना को विध्वस्त कर दिया ॥४५९॥</div>
<div class=paragraph>उस महायुद्ध में अन्ध्रक, किष्किन्ध और सुकेश जिस दिशा में निकल जाते थे उसी दिशा के मार्ग चूर्णीकृत वानरों से भर जाते थे ॥४६०॥</div>
<div class=paragraph>तदनन्तर पुत्र वध से उत्पन्न क्रोधरूपी अग्नि की ज्वालाओं से प्रदीप्त हुआ अशनिवेग जोर का शब्द करता हुआ अन्ध्रक के सामने गया ॥४६१॥</div>
<div class=paragraph>तब किष्किन्ध ने विचारा कि अन्ध्रक अभी बालक है और यह पापी अशनिवेग महा उद्धत है, ऐसा विचारकर वह अशनिवेग के साथ युद्ध करने के लिए स्वयं उठा ॥४६२॥</div>
<div class=paragraph>सो अशनिवेग के पुत्र विद्युद्वाहन ने उसका सामना किया और फलस्वरूप दोनों में घोर युद्ध हुआ सो ठीक ही है क्योंकि संसार में जितना पराभव होता है वह स्त्री के निमित्त ही होता है ॥४६३॥</div>
<div class=paragraph>इधर जब तक किष्किन्ध और विद्युद्वाहन में भयंकर युद्ध चलता है उधर तब तक अशनिवेग ने अन्ध्रक को मार डाला ॥४६४॥</div>
<div class=paragraph>तदनन्तर बालक अन्ध्रक, तेजरहित पृथ्वी पर पड़ा और नि‍ष्प्राण हो प्रातःकाल के चन्द्रमा की कान्ति को धारण करने लगा अर्थात् प्रातःकालीन चन्द्रमा के समान कान्तिहीन हो गया ॥४६५॥</div>
<div class=paragraph>इधर किष्किन्ध ने एक शिला विद्युद्वाहन के वक्षस्थल पर फेंकी जिससे तड़ित हो वह मूर्च्छित हो गया परन्तु कुछ ही समय में सचेत होकर उसने वही शिला किष्किन्ध के वक्ष:स्थल पर फेंकी जिससे वह भी मूर्च्छा को प्राप्त हो गया । उस समय शिला के आघात से उसके नेत्र तथा मन दोनों ही घूम रहे थे ॥४६६-४६७॥</div>
<div class=paragraph>तदनन्तर प्रेम से जिसका चित्त भर रहा था ऐसा लंका का राजा सुकेश उसे प्रमाद छोड़कर शोध ही किष्कपुर ले गया । वहाँ चिरकाल के बाद उसे चेतना प्राप्त हुई ॥४६८॥</div>
<div class=paragraph>जब उसने आंखें खोली और सामने अन्ध्रक को नहीं देखा तब समीपवर्ती लोगों से पूछा कि हमारा भाई कहां है? ॥४६९॥</div>
<div class=paragraph>उसी समय उसने प्रलय की वायु से क्षोभित समुद्र के समान, अन्ध्रक की मृत्यु से उत्पन्न अन्तःपुर के रोने का शब्द सुना ॥४७०॥</div>
<div class=paragraph>तदनन्तर जिसके हृदय में भाई के गुणों के चिन्तवन से उत्पन्न दुःख की लहरें उठ रही थीं ऐसा किष्किन्ध शोकाग्नि से सन्तप्त हो चिरकाल तक विलाप करता रहा ॥४७१॥</div>
<div class=paragraph>हे भाई! मेरे रहते हुए तू मृत्‍यु को कैसे  प्राप्त हो गया? तेरे मरने से मेरी दाहिनी भुजा ही भंग को प्राप्त हुई ॥४७२॥</div>
<div class=paragraph>उस पापी दुष्ट ने मुझ बालक पर शस्‍त्र कैसे चलाया? अन्याय में प्रवृत्ति करने वाले उस दुष्ट को धिक्कार है ॥४७३॥</div>
<div class=paragraph>जो तुझे निमेष मात्र भी नहीं देखता था तो आकुल हो जाता था यही मैं अब प्राणों को किस प्रकार धारण करूँगा, सो कह ॥४७४॥</div>
<div class=paragraph>अथवा मेरा कठोर चित्त वज्र से निर्मित है इसीलिए तो वह तेरी मृत्यु जानकर भी शरीर नहीं छोड़ रहा है ॥४७५॥</div>
<div class=paragraph>हे बालक ! मन्द-मन्द मुसकान से युक्त, वीर पुरुषों की गोष्ठी में समुत्पन्न जो तेरा प्रकट हर्षोल्लास था उसका स्मरण करता हुआ मैं दु:सह दुःख प्राप्त कर रहा हूँ ॥४७६॥</div>
<div class=paragraph>पहले तेरे साथ जो-जो चेष्टाएं-कौतुक आदि किये थे वे समस्त शरीर में मानो अमृत का ही सिंचन करते थे ॥४७७॥</div>
<div class=paragraph>पर आज वे ही सब स्मरण में आते ही विष के सिञ्चन के समान मर्मघातक मरण क्यों प्रदान कर रहे हैं अर्थात् जो पहले अमृत के समान सुखदायी थे वे ही आज विष के समान दु:खदायी क्यों हो गये? ॥४७८॥</div>
<div class=paragraph>इस प्रकार भाई के स्नेह से दुःखी हुआ किष्किन्ध बहुत विलाप करता रहा । तदनन्तर सुकेश आदि ने उसे इस प्रकार समझाकर प्रबोध को प्राप्त कराया ॥४७९॥</div>
<div class=paragraph>उन्होंने कहा कि थोर-वीर मनुष्यों को क्षुद्र पुरुषों के समान शोक करना उचित नहीं है । यथार्थ में पण्डितजनों ने शोक को भिन्न नाम वाला पिशाच ही कहा है ॥४८०॥</div>
<div class=paragraph>कर्मों के अनुसार इष्टजनों के साथ वियोग का अवसर आने पर यदि शोक होता है तो वह आगे के लिए और भी दुःख देता है ॥४८१॥</div>
<div class=paragraph>विचारपूर्वक कार्य करने वाले मनुष्य को सदा वही कार्य करना चाहिए जो प्रयोजन से सहित हो । यह शोक प्रयोजन रहित है अत: बुद्धिमान् मनुष्य के द्वारा करने योग्य नहीं है ॥४८२॥</div>
<div class=paragraph>यदि शोक करने से मृतक व्यक्ति वापस लौट आता हो तो दूसरे लोगों को भी इकट्ठा कर शोक करना उचित है ॥४८३॥</div>
<div class=paragraph>शोक से कोई लाभ नहीं होता बल्कि शरीर का उत्कट शोषण ही होता है । यह शोक पापों का तीव्रोदय करने वाला और महामोह में प्रवेश कराने वाला है ॥४८४॥</div>
<div class=paragraph>इसलिए इस वैरी शोक को छोड़कर बुद्धि को स्वच्छ करो और करने योग्य कार्य में मन लगाओ क्योंकि शत्रु अपना संस्कार छोड़ता नहीं है ॥४८५॥</div>
<div class=paragraph>मोही मनुष्य शोक रूपी महापंक में निमग्न होकर अपने शेष कार्यों को भी नष्ट कर लेते हैं । मोही मनुष्यों का शोक तब और भी अधिक बढ़ता है जबकि अपने आश्रित मनुष्य उनकी ओर दीनता-भरी दृष्टि से देखते हैं ॥४८६॥</div>
<div class=paragraph>हमारे नाश का सदा ध्यान रखने वाला अशनिवेग चूँकि अत्यन्त बलवान् है इसलिए इस समय हम लोगों को इसके प्रतिकार का विचार अवश्य करना चाहिए ॥४८७॥</div>
<div class=paragraph>यदि शत्रु अधिक बलवान् है तो बुद्धिमान् मनुष्य किसी जगह छिपकर समय बिता देता है । ऐसा करने से वह शत्रु से प्राप्त होनेवाले पराभव से बच जाता है ॥४८८॥</div>
<div class=paragraph>छिपकर रहने वाला मनुष्य जब योग्य समय पाता है तब दूनी शक्ति को धारण करने वाले शत्रु को भी वश कर लेता है सो ठीक ही है क्योंकि सम्पदाओं की सदा एक ही व्यक्ति में प्रीति नहीं रहती ॥४८९॥</div>
<div class=paragraph>अत: परम्‍परा से चला आया हमारे वंश का निवासस्थल अलंकारपुर <span class=comment>(पाताल लंका)</span> इस समय मेरे ध्यान में आया है ॥४९०॥</div>
<div class=paragraph>हमारे कुल के वृद्धजन उसकी बहुत प्रशंसा करते हैं तथा शत्रुओं को भी उसका पता नही है । वह इतना सुन्दर है कि उसे पाकर फिर मन स्वर्गलोक की आकांक्षा नहीं करता ॥४९१॥</div>
<div class=paragraph>इसलिए उठो हम लोग शीघ्र ही शत्रुओं के द्वारा अगम्‍य उस अलंकारपुर नगर में चलें। इस स्थिति में यदि वहाँ जाकर संकट का समय नहीं  निकाला जाता है तो यह बड़ी अनीति होगी ॥४९२॥</div>
<div class=paragraph>इस प्रकार लंका के राजा सुकेश ने किष्किन्ध को बहुत समझाया पर उसका शोक दूर नहीं हुआ । अन्त में रानी श्रीमाला के देखने से उसका शोक दूर हो गया ॥४९३॥</div>
<div class=paragraph>तदनन्तर राजा किष्किन्ध और सुकेश अपने समस्त परिवार के साथ अलंकारपुर की ओर चले परन्तु विद्युद्वाहन शत्रु ने उन्हें देख लिया ॥४९४॥</div>
<div class=paragraph>वह भाई विजयसिंह के घात से अत्यन्त क्रुद्ध था तथा शत्रु का निर्मूल नाश करने में सदा उद्यत रहता था इसलिए भागते हुए सुकेश और किष्किन्ध के पीछे लग गया ॥४९५॥</div>
<div class=paragraph>यह देख नीतिशास्त्र के मर्मज्ञ तया शुद्ध बुद्धि को धारण करने वाले पुरुषों ने विद्युद्वाहन को समझाया कि भागते हुए शत्रुओं का पीछा नहीं करना चाहिए ॥४९६॥</div>
<div class=paragraph>पिता अशनिवेग ने भी उससे कहा कि जिस पापी वैरी ने तुम्हारे भाई विजयसिंह को मारा था उस अन्ध्रक को मैंने बाणों के द्वारा महानिद्रा प्राप्त करा दी है अर्थात् मार डाला है ॥४९७॥</div>
<div class=paragraph>इसलिए हे पुत्र ! लौटो, ये हमारे अपराधी नहीं हैं । महापुरुष को दुःखी जन पर दया करनी चाहिए ॥४९८॥</div>
<div class=paragraph>जिस भीरु मनुष्य ने अपनी पीठ दिखा दी वह तो जीवित रहने पर भी मृतक के समान है, तेजस्वी मनुष्य भला उसका और क्या करेंगे ॥४९९॥</div>
<div class=paragraph>इधर इस प्रकार अशनिवेग जब तक पुत्र को अपने अधीन रहने का उपदेश देता है उधर तब तक वानर और राक्षस अलंकारपुर <span class=comment>(पाताललंका)</span> में पहुँच गये ॥५००॥</div>
<div class=paragraph>वह नगर पाताल में स्थित था तथा रत्नों के प्रकाश से व्याप्त था सो उस नगर में वे दोनों शोक तथा हर्ष को धारण करते हुए रहने लगे ॥५०१॥</div>
<div class=paragraph></div>
<div class=paragraph>अथानन्तर एक दिन अशनिवेग शरद्ऋतु के मेघ को क्षणभर में विलीन होता देख राज्य-सम्पदा से विरक्त हो गया ॥५०२॥</div>
<div class=paragraph>विषयों के संयोग से जो सुख होता है वह क्षणभंगुर है तथा चौरासी लाख योनियों के संकट में मनुष्य जन्म पाना अत्यन्त दुर्लभ है ॥५०३॥</div>
<div class=paragraph>ऐसा जानकर उसने सहस्रार नामक पुत्र को तो विधिपूर्वक राज्य दिया और स्वयं विद्युत्कुमार के साथ वह महाश्रमण अर्थात् निर्ग्रन्थ साधु हो गया ॥५०४॥</div>
<div class=paragraph>इस अन्तराल में अशनिवेग के द्वारा नियुक्त महाविद्या और महापराक्रम का धारी निर्घात नाम का विद्याधर लंका का शासन करता था ॥५०५॥</div>
<div class=paragraph>एक दिन किष्किन्ध बलि के समान पातालवर्ती अलंकारपुर नगर से निकलकर वन तथा पर्वतों से सुशोभित पृथिवी मण्डल का धीरे-धीरे अवलोकन कर रहा था । इसी अवसर पर उसे पता चला कि शत्रु शान्त हो चुके हैं । यह, जानकर वह निर्भय हो अपनी श्रीमाला रानी के साथ जिनेन्द्रदेव की वन्दना करने के लिए सुमेरु पर्वत पर गया ॥५०६-५०७॥</div>
<div class=paragraph>वन्दना कर वापस लौटते समय उसने दक्षिणसमुद्र के तट पर पृथिवी-कर्णतटा नाम की अटवी देखी । यह अटवी देवकुरु के समान सुन्दर थी ॥५०८॥</div>
<div class=paragraph>किष्किन्ध ने, जिसका स्वर वीणा के समान सुखदायी था, जो वक्षःस्थल से सटकर बैठी थी और बायीं भुजा से अपने को पकड़े थी ऐसी रानी श्रीमाला से कहा ॥५०९॥</div>
<div class=paragraph>कि हे देवि! देखो, यह अटवी कितनी सुन्दर है, यहाँ के वृक्ष फूलों से सुशोभित हैं, तथा नदियों के जल की स्वच्छ एवं मन्द गति से ऐसी जान पड़ती है मानो इसने सीमन्त <span class=comment>(माँग)</span> ही निकाल रखी हो ॥५१०॥</div>
<div class=paragraph>इसके बीच में यह शरद्ऋतु के मेघ का आकार धारण करनेवाला तथा ऊंची-ऊँची शिखरों से सुशोभित धरणीमौलि नाम का पर्वत सुशोभित हो रहा है ॥५११॥</div>
<div class=paragraph>कुन्द के फूल के समान शुक्ल फेनपटल से मण्डित निर्झरनों से यह देदीप्यमान पर्वत ऐसा जान पड़ता है मानो अट्टहास ही कर रहा हो ॥५१२॥</div>
<div class=paragraph>यह वृक्ष की शाखाओं से आदरपूर्वक पुष्पांजलि बिखेरकर वायुकम्पित वृक्षों के वन से हम दोनों को आता देख आदर से मानो उठ ही रहा है ॥५१३॥</div>
<div class=paragraph>फूलों को सुगन्धि से समृद्ध तथा नासिका को लिप्त करने वाली वायु से यह पर्वत मानो हमारी अगवानी ही कर रहा है तथा झुकते हुए वृक्षों से ऐसा जान पड़ता है मानो हम लोगों को नमस्कार ही कर रहा है ॥५१४॥</div>
<div class=paragraph>ऐसा जान पड़ता है कि आगे जाते हुए मुझे इस पर्वत ने अपने गुणों से मजबूत बाँधकर रोक लिया है इसीलिए तो मैं इसे लाँघकर आगे जानें के लिए समर्थ नहीं हूँ ॥५१५॥</div>
<div class=paragraph>मैं यहाँ भूमिगोचरियों के अगोचर सुन्दर महल बनवाता हूँ । इस समय चूँकि मेरा मन अत्यन्त प्रसन्न हो रहा है इसलिए वह आगामी शुभ की सूचना देता है ॥५१६॥</div>
<div class=paragraph>पाताल के बीच में स्थित अलंकारपुर में रहते-रहते मेरा मन खिन्न हो गया है सो यहाँ अवश्य ही प्रीति को प्राप्त होगा ॥५१७॥</div>
<div class=paragraph>प्रिया श्रीमाला ने किष्किन्ध के इस कथन का समर्थन किया तब आश्चर्य से भरा किष्किन्ध मेघसमूह को चीरता हुआ पर्वत पर  उतरा ॥५१८॥</div>
<div class=paragraph>समस्त बान्धवों से युक्त, भारी हर्ष को धारण करने वाले राजा किष्किन्ध ने पर्वत के शिखर पर क्षण-भर में स्वर्ण के समान नगर की रचना की ॥५१९॥</div>
<div class=paragraph>जो अपना नाम था यशस्वी किष्किन्ध ने वही नाम उस नगर का रखा । यही कारण है कि वह पृथिवी में आज भी किष्किन्धपुर कहा जाता ॥५२०॥</div>
<div class=paragraph>पहले उस पर्वत का मधु यह नाम संसार में प्रसिद्ध था परन्तु अब किष्किन्धपुर के समागम से उसका नाम भी किष्किन्धगिरि प्रसिद्ध हो गया ॥५२१॥</div>
<div class=paragraph>सम्यग्दर्शन से सहित तथा जिनपूजा में उद्यत रहनेवाला राजा किष्किन्ध उत्कृष्ट भोगों को भोगता हुआ चिरकाल तक उस पर्वत पर निवास करता रहा ॥५२२॥</div>
<div class=paragraph>तदनन्तर राजा किष्किन्ध और रानी श्रीमाला के दो पुत्र उत्पन्न हुए । उनमें बड़े का नाम सूर्यरज और छोटे का नाम यक्षरज था ॥५२३॥</div>
<div class=paragraph>इन दो पुत्रों के सिवाय उनके कमल के समान कोमल अंग को धारण करने वाली सूर्यकमला नाम को पुत्री भी उत्पन्न हुई । वह पुत्री इतनी सुन्दरी थी कि उसने अपनी शोभा के द्वारा समस्त विद्याधरों को बेचैन कर दिया था ॥५२४॥</div>
<div class=paragraph>अथानन्तर मेघपुरनगर में मेरु नाम का विद्याधर राजा राज्य करता था । उसकी मघोनी नाम की रानी से मृगारिदमन नाम का पुत्र उत्पन्न हुआ ॥५२५॥</div>
<div class=paragraph>एक दिन मृगारिदमन अपनी इच्छानुसार भ्रमण कर रहा था कि उसने किष्किन्ध की पुत्री सूर्यकमला को देखा । उसे देख मृगारिदमन इतना उत्कण्ठित हुआ कि वह न तो रात में सुख पाता था और न दिन में ही ॥५२६॥</div>
<div class=paragraph>तदनन्तर मित्रों ने आदर के साथ उसके लिए सूर्यकमला की याचना की और राजा किष्किन्ध ने रानी श्रीमाला के साथ सलाह कर देना स्वीकृत कर लिया ॥५२७॥</div>
<div class=paragraph>ध्वजा पताका आदि से विभूषित, महामनोहर किष्किन्धनगर में विधिपूर्वक मृगारिदमन और सूर्यकमला का विवाह-मंगल पूर्ण हुआ ॥५२८॥</div>
<div class=paragraph>मृगारिदमन सूर्यकमला को विवाहकर जब वापस जा रहा था तब वह कर्ण नामक पर्वत पर ठहरा । वहाँ उसने कर्णकुण्डल नाम का नगर बसाया ॥५२९॥</div>
<div class=paragraph>अलंकारपुर के राजा सुकेश की इन्द्राणी नामक रानी से क्रमपूर्वक तीन महाबलवान् पुत्रों ने जन्म प्राप्त किया ॥५३०॥</div>
<div class=paragraph>उनमें से पहले का नाम माली, मँझले का नाम सुमाली और सबसे छोटे का नाम माल्यवान् था । ये तीनों ही पुत्र परमविज्ञानी तथा गुणरूपी आभूषणों से सहित थे ॥५३१॥</div>
<div class=paragraph>उन कुमारों की क्रीड़ा देवों की क्रीड़ा के समान अद्भुत थी तथा माता-पि‍ता, बन्धुजन और शत्रुओं के भी मन को हरण करती थी ॥५३२॥</div>
<div class=paragraph>सिद्ध हुई विद्याओं से समुत्पन्न पराक्रम के कारण जिनकी क्रियाएँ अत्यन्त उद्धत हो रही थीं ऐसे उन कुमारों को माता-पिता बड़े प्रयत्न से बार-बार मना करते थे कि हे पुत्रों! यदि तुम लोग अपनी बालचपलता के कारण क्रीड़ा करने के लिए किष्किन्ध गिरि जाओ तो दक्षिण समुद्र के समीप कभी नहीं जाना ॥५३३-५३४॥</div>
<div class=paragraph>पराक्रम तथा बाल्य अवस्था के कारण समुत्पन्न कुतूहल की बहुलता से वे पुत्र प्रणाम कर माता-पिता से इसका कारण पूछ थे तो वे यही उत्तर देते थे कि हे पुत्रों! यह बात कहने की नहीं है । एक बार पुत्रों ने बड़े अनुनय विनय के साथ आग्रह कर पूछा तो पिता सुकेश ने उनसे कहा कि हे पुत्रों ! यदि तुम्हें इसका कारण अवश्य ही जानने का प्रयोजन है तो सुनो ॥५३५-५३७॥</div>
<div class=paragraph></div>
<div class=paragraph>बहुत पहले की बात है कि अशनिवेग लंका में शासन करने के लिए निर्घात नामक अत्यन्त क्रूर एवं बलवान् विद्याधर को नियुक्त किया वह लंका नगरी कुल-परम्परा से चली आयी हमारी शुभ नगरी है । वह यद्यपि हमारे लिए प्राणों समान प्रिय थी तो भी बलवान् शत्रु के भय से हमने उसे छोड़ दिया ॥५३८-५३९॥</div>
<div class=paragraph>पाप कर्म में तत्‍पर शत्रु ने जगह-जगह ऐसे गुप्तचर नियुक्त किये हैं जो सदा हम लोगों के छिद्र खोजने में सावधान रहते हैं ॥५४०॥</div>
<div class=paragraph>उसने जगह-जगह ऐसे यन्त्र बना रखे हैं कि जो आकाशांगण मे क्रीड़ा करते हुए आप लोगों को जानकर मार देते हैं ॥५४१॥</div>
<div class=paragraph>वे यन्त्र अपने सौन्दर्य से प्रलोभन देकर दर्शकों को भी बुलाते हैं और फिर उस तरह नष्ट कर देते हैं कि जिस तरह तपश्चरण के समय होनेवाले प्रमादपूर्ण आचरण, असमर्थ योगी को नष्ट कर देते हैं ॥५४२॥</div>
<div class=paragraph>इस प्रकार पिता का कहा सुन और उनके दुःख का विचारकर माली लम्बी साँस छोड़ने लगा तथा उसकी आँखों से आँसू बहने लगे ॥५४३॥ </div>
<div class=paragraph>उसका चित्त क्रोध से भर गया, वह चिरकाल तक गर्व से मन्द-मन्द हँसता रहा और फिर अपनी भुजाओं का युगल देख इस प्रकार गम्भीर स्वर से बोला ॥५४४॥</div>
<div class=paragraph>हे पिताजी! इतने समय यह बात तुमने हम लोगों से क्यों नहीं कही? बड़े आश्चर्य की बात है कि आपने बड़े भारी स्नेह के बहाने हम लोगों को धोखा दिया ॥५४५॥</div>
<div class=paragraph>जो मनुष्य कार्य न कर केवल निष्प्रयोजन गर्जना कर रहे हैं वे लोक में शक्तिशाली होने पर भी महान् अनादर को पाते हैं ॥५४६॥</div>
<div class=paragraph>अथवा रहने दो, यह सब कहने से क्या? है तात! आप फल देखकर ही शान्ति को प्राप्त होंगे । जब तक यह कार्य पूरा नहीं हो जाता है तब तक के लिए मैं यह चोटी खोलकर रखूँगा ॥५४७॥</div>
<div class=paragraph>अथानन्तर अमंगल से भयभीत माता-पिता ने उन्हें वचनों से मना नहीं किया । केवल स्नेहपूर्ण दृष्टि से उनकी ओर देखकर कहा कि हे पुत्रों! जाओ ॥५४८॥</div>
<div class=paragraph>तदनन्तर वे तीनों भाई भवनवासी देवों के समान पाताल से निकल कर शत्रु की ओर चले । उस समय वे तीनों भाई उत्साह से भर रहे थे तथा शस्त्रों से देदीप्यमान हो रहे थे ॥५४९॥</div>
<div class=paragraph>तदनन्तर चंचल शस्त्रों की धारा ही जिसमें लहरों का समूह था ऐसी राक्षसों की सेनारूपी नदी आकाशतल को व्याप्त कर उनके पीछे लग गयी ॥५५०॥</div>
<div class=paragraph>तीनों पुत्र आगे बढ़े जा रहे थे और जिनके हृदय स्नेह से परिपूर्ण थे ऐसे माता-पिता उन्हें जब तक वे नेत्रों से दिखते रहे तब तक मंगलाचार पूर्वक देखते रहे ॥५५१॥</div>
<div class=paragraph>तदनन्तर त्रिकूटाचल की शिखर से उपलक्षित लंकापुरी को उन्होंने गम्भीर दृष्टि से देखकर ऐसा समझा मानो हमने उसे ले ही लिया है ॥५५२॥</div>
<div class=paragraph>जाते-जाते ही उन्होंने कितने ही दैत्य मौत के घाट उतार दिये, कितने ही वश कर लिये और कितने ही स्थान से स्तुत कर दिये ॥५५३॥</div>
<div class=paragraph>शत्रुपक्ष के सामन्त नम्रीभूत होकर सेना में आकर मिलते जाते थे इससे विशालकीर्ति के धारक तीनों ही कुमार एक बड़ी सेना से युक्त हो गये थे ॥५५४॥</div>
<div class=paragraph>युद्ध में निपुण तथा चंचल छत्र की छाया से सूर्य को आच्छादित करनेवाला निर्घात, शत्रुओं का आगमन सुन लंका से बाहर निकला ॥५५५॥</div>
<div class=paragraph>तदनन्तर दोनों सेनाओं में महायुद्ध हुआ । उनका वह महायुद्ध घोड़ों, मदोन्मत्त हाथियों तथा अपरिमित रथों से जीवों को नष्ट करनेवाला था ॥५५६॥</div>
<div class=paragraph>हाथियों के समूह से आकाश ऐसा जान पड़ता था मानो पृथ्वीमय ही हो, उनके गण्डस्थल से च्युत जल से ऐसा जान पड़ता था मानो जलमय ही हो, उनके कर्णरूपी तालपत्र से उत्पन्न वायु से ऐसा जान पड़ता था मानो वायुरूप ही हो और परस्पर के आघात से उत्पन्न अग्नि से ऐसा जान पड़ता था मानो अग्निरूप ही हो ॥५५७-५५८॥ </div>
<div class=paragraph>युद्ध में दीन-हीन अन्य क्षुद्र विद्याधरों के मारने से क्या लाभ है? वह पापी निर्घात कहाँ है? कहाँ है? इस प्रकार प्रेरणा करता हुआ माली आगे बढ़ रहा था ॥५५९॥</div>
<div class=paragraph>अन्त में माली ने निर्घात को देखकर पहले तो उसे तीक्ष्ण बाणों से रथ-रहित किया और फिर तलवार के प्रहार से उसे समाप्त कर दिया ॥५६०॥</div>
<div class=paragraph>निर्घात को मरा जानकर जिनका चित्त भ्रष्ट हो गया था ऐसे दानव विजयार्ध पर्वत पर स्थित अपने-अपने भवनों में चले गये ॥५६१॥</div>
<div class=paragraph>युद्ध से डरने वाले कितने ही दीन-हीन दानव कण्ठ में तलवार लटकाकर शीघ्र ही माली की शरण में पहुँचे ॥५६२॥</div>
<div class=paragraph>तदनन्तर माली आदि तीनों भाइयों ने मंगलमय पदार्थों से सुशोभित लंकानगरी में प्रवेश किया । वहीं माता-पिता आदि इष्ट जनों के साथ समागम को प्राप्त हुए ॥५६३॥</div>
<div class=paragraph></div>
<div class=paragraph>तदनन्तर हेमपुर के राजा हेमविद्याधर की भोगवती रानी से उत्पन्न चन्द्रवती नामक शुभ पुत्री को माली ने विधिपूर्वक विवाहा । चन्द्रवती माली के मन में आनन्द उत्पन्न करने वाली थी तथा स्वभाव से ही चपल मन और इन्द्रियरूपी मृगों को बाँधने के लिए जाल के समान थी ॥५६४-५६५॥</div>
<div class=paragraph>प्रीतिकूटपुर के स्वामी राजा प्रीतिकान्त और रानी प्रीतिमती की पुत्री प्रीति को सुमाली ने प्राप्त किया ॥५६६॥</div>
<div class=paragraph>कनकाभनगर के स्वामी राजा कनक और रानी कनकश्री की पुत्री कनकावली को माल्यवान् ने विवाहा ॥५६७॥</div>
<div class=paragraph>सदा हृदय में निवास करने वाली ये इनकी प्रथम स्त्रियाँ थीं वैसे प्रत्येक की कुछ अधिक एक-एक हजार स्त्रियाँ थीं ॥५६८॥ </div>
<div class=paragraph>तदनन्तर विजयार्ध पर्वत की दोनों श्रेणियाँ उनके पराक्रम से वशीभूत हो शेषाक्षत के समान उनकी आज्ञा को हाथ जोड़कर शिर से धारण करने लगीं ॥५६९॥</div>
<div class=paragraph>अन्त में अपने-अपने पदों पर अच्छी तरह आरूढ़ पुत्रों के लिए अपनी-अपनी सम्पदा सौंपकर सुकेश और किष्किन्ध शान्त चित्त हो निर्ग्रन्थ साधु हो गये ॥५७०॥</div>
<div class=paragraph>इस प्रकार प्राय: कितने ही बड़े-बड़े राक्षसवंशी और वानरवंशी राजा विषय सम्बन्धी सुख का उपभोग कर अन्त में संसार के सैकड़ों दोषों को नष्ट करनेवाला जिनेन्द्र प्रणीत मोक्ष मार्ग पाकर, प्रियजनों के गुणोत्पन्न स्नेह रूपी बन्धन से दूर हट अनुपम सुख से सम्पन्न मोक्षस्थान को प्राप्त हुए ॥५७१॥ </div>
<div class=paragraph>कितने ही लोगों ने यद्यपि गृहस्थ अवस्था में बहुत भारी पाप किया था तो भी उसे निर्ग्रन्थ साधु हो ध्यान के योग से भस्म कर दिया था और मोक्ष में अपनी बुद्धि लगायी थी । इस प्रकार सम्यक्चारित्र के प्रभाव को जानकर हे भक्त प्राणियों ! शान्ति को प्राप्त होओ, मोह का उच्छेद कर विजयरूपी सूर्य को प्राप्त होओ और अन्त में ज्ञान का राज्य प्राप्त करो ॥५७२॥</div>
<div class=paragraph></div>
<div class=paragraph>  </div>
<div class=paragraph></div>
<div class=paragraph></div>
<div class=paragraph></div>
<div class=paragraph></div>
<div class=paragraph></div>
<div class=paragraph></div>
<div class=paragraph> </div>
<div class=paragraph></div>
<div class=paragraph></div>
<div class=paragraph></div><hr class=type_7>
<a href='#home' class=index>&#x1f3e0;</a>
<br><div class=title id=gatha-007><span class=incFontSz>+ </span><a href=#index>﻿सप्तमं पर्व</a><span class=decFontSz> -</span></div><div class=gatha>अथानन्तर रथनूपुर अत्यन्त पराक्रम का धारी राजा सहस्रार राज्य करता था ॥१॥<br>उसकी मैनासुन्दरी नामक प्रिय स्‍त्री थी । मैनासुन्दरी मन तथा शरीर दोनों से ही सुन्दर थी और अनेक उत्तमोत्तम गुणों से युक्त थी ॥२॥<br>वह गर्भिणी हुई । गर्भ के कारण उसका समस्त शरीर कृश हो गया और समस्त आभूषण शिथिल पड़ गये । उसे बड़े आदर के साथ देखकर राजा सहसा ने पूछा कि हे प्रिये! तेरे अंग अत्यन्त कृशता को क्यों धारण कर रहे है? तेरी क्या अभिलाषा है? जो मेरे राज्य में दुर्लभ हो ॥३-४॥<br>हे प्राणों से अधिक प्यारी देवी ! कह तेरी क्या अभिलाषा है? मैं आज ही उसे अच्छी तरह पूर्ण करूंगा ॥५॥<br>हे कान्ते! देवांगनाओं पर शासन करने वाली इन्द्राणी को भी मैं ऐसा करने में समर्थ हूँ कि वह अपनी हथेलियों से तेरे पाद मर्दन करे ॥६॥<br>पति के ऐसा कहने पर उसकी सुन्दर गोद में बैठी मैनासुन्दरी, विनय से लीला पूर्वक इस प्रकार के वचन बोली ॥७॥<br>हे नाथ! जब से यह कोई बालक मेरे गर्भ में आया है तभी से इन्द्र की सम्पदा भोगने की मेरी इच्छा है ॥८॥<br>हे स्वामिन्! अत्यन्त विवशता के कारण ही मैंने लज्जा छोड़कर ये मनोरथ आपके लिए प्रकट किये है ॥९॥<br>वल्लभा के ऐसा कहते ही विध्याचल से समृद्ध सहस्त्रार ने तत्क्षण ही उसके लिए इन्द्र जैसी भोग सम्पदा तैयार कर दी ॥१०॥<br>इस प्रकार दोहद पूर्ण होने से उसका समस्त शरीर पुष्ट हो गया और वह कहने में न आवे ऐसी दीप्ति तथा कान्ति धारण करने लगी ॥११॥<br>उसका इतना तेज बढ़ा कि वह ऊपर आकाश में जाते हुए सूर्य से भी खिन्न हो उठती थी तथा समस्त दिशाओं को आज्ञा देने की उसकी इच्छा होती थी ॥१२॥<br>समय पूर्ण होने पर उसने, जिसका शरीर समस्त लक्षणों से युक्त था तथा जो बान्धव जनों के हर्ष और सम्पदा का उत्तम कारण था ऐसा पुत्र उत्पन्न किया ॥१३॥<br>तदनन्तर हर्ष से भरे सहसा ने पुत्र-जन्म का महान् उत्सव किया । उस समय शंख और तुरही के शब्दों से दिशाएँ बहरी हो गयी थीं ॥१४॥<br>नगर की स्त्रियां नृत्य करते समय जब नुपूरों की झनकार के साथ अपने पैर पृथिवी पर पटकती थीं तो पृथिवी तल काँप उठता था ॥१९॥<br>बिना विचार किये इच्छानुसार धन दान में दिया गया । मनुष्यों की बात दूर रही हाथियों ने भी उस समय अपनी चंचल सूंड़ ऊपर उठाकर गर्जना करते हुए नृत्य किया था ॥१६॥<br>शत्रुओं के घरों में शोक सूचक उत्पात होने लगे और बन्धुजनों के घरों में बहुत भारी सम्पदाओं की सूचना देने वाले शुभ शकुन होने लगे ॥१७॥<br>चूँकि बालक के गर्भ में रहते हुए माता को इन्द्र के भोग भोगने की इच्छा हुई थी इसलिए पिता ने उस बालक का इन्द्र नाम रखा ॥१८॥<br>वह बाल कथा फिर भी उसकी क्रीड़ाएँ शक्तिसम्पन्न तरुण मनुष्य को जीतने वाली थी, शत्रुओं का मान खण्डित करने वाली थीं और उत्तम कार्य में प्रवृत्त थीं ॥१९॥<br>क्रम-क्रम से वह उस यौवन को प्राप्त हुआ जिसने तेज से सूर्य को, कान्ति से चन्द्रमा को और स्थैर्य से पर्वत को जीत लिया था ॥२०॥<br>उसके कन्धे दिग्गज के गण्डस्थल के समान स्थूल और भुजाएँ गोल थीं तथा उसने विशाल वक्षस्थल से समस्त दिशाएँ मानो आच्छादित ही कर रखी थीं ॥२१॥<br>जिनके घुटने मांसपेशियों में वृद्ध थे ऐसी उसकी दोनों गोल जाँघें स्तम्भों की तरह वक्षस्थल रूपी भवन को धारण करने के कारण परम स्थिरता को प्राप्त हुई थीं ॥२२॥<br>बहुत भारी विद्याबल और ऋद्धि से सम्पन्न उस तरुण इन्द्र ने विजयार्ध पर्वत के समस्त विद्याधर राजाओं को बेंत के समान नम्र वृत्ति धारण करा रखी थी अर्थात् सब उसके आज्ञाकारी थे ॥२३॥<br>उसने इन्द्र के महल के समान सुन्दर महल बनवाया । अड़तालीस हजार उसकी स्त्रियाँ थीं । छब्बीस हजार नृत्यकार नृत्य करते थे । आकाश में चलने वाले हाथियों और घोड़ों की तो गिनती ही नहीं थी ॥२४-२५॥<br>एक हाथी था, जो चन्द्रमा के समान सफेद था, ऊँचा था, आकाशरूपी आँगन में चलनेवाला था, जिसे कोई रोक नहीं सकता था, महा शक्तिशाली था, आठ दाँतों से सुशोभित था, बड़ी मोटी गोल सूंड़ से जो दिशाओं में मानो अर्गल लगा रखता था, तथा गुणों के द्वारा पृथिवी पर प्रसिद्ध था, उसका उसने ऐरावत नाम रखा था ॥२६-२७॥<br>चारों दिशाओं में परम शक्ति से युक्त चार लोकपाल नियुक्त किये, पट्टरानी का नाम शची और सभा का नाम सुधर्मा रखा ॥२८॥<br>वज्र नाम का शस्त्र, तीन सभाएं, अप्सराओं के समूह, हरिणकेशी सेनापति, अश्विनी कुमार वैद्य, आठ वसु, चार प्रकार के देव, नारद, तुम्बुरु, विश्वास आदि गायक, उर्वशी, मेनका, मजुस्वनी आदि अप्सरा, और बृहस्पति मन्त्री आदि समस्त वैभव उसने इन्द्र के समान ही निश्चित किया था ॥२९-३१॥<br>तदनन्तर यह, नमि विद्याधर के पुण्योदय से प्राप्त इन्द्र का ऐश्वर्य धारण करता हुआ समस्त विद्याधरों का अधिपति हुआ ॥३२॥<br>इसी समय लंकापुरी का स्वामी महा मानी माली था सो समस्त विद्याधरों पर पहले ही के समान शासन करता था ॥३३॥<br>अपने भाइयों के बल से गर्व को धारण करनेवाला माली, लंका में रहकर ही विजयार्ध पर्वत के समस्त नगरों में अपना शासन करता था ॥३४॥<br>वेश्या, वाहन, विमान, कन्या, वस्त्र तथा आभूषण आदि जो-जो श्रेष्‍ठ वस्तु, दोनों श्रेणियों में गुप्तचरों से इसे मालूम होती थी उस सबको धीर-वीर माली जबरदस्ती शीघ्र ही अपने यहाँ बुलवा लेता था । वह बल, विद्या, विभूति आदि से अपने आपको ही सर्वश्रेष्ठ मानता था ॥३५-३६॥<br>अब इन्द्र का आश्रय पाकर विद्याधर माली की आज्ञा भंग करने लगे सो यह समाचार सुन महाबलवान् माली भाई तथा किष्किन्ध के पुत्रों के साथ विजयार्ध गिरि को ओर चला ॥३७॥<br>कोई अनेक प्रकार की कान्ति को धारण करने वाले तथा सन्ध्याकार के मेघों के समान ऊँचे विमानों पर बैठकर जा रहे थे, कोई बड़े-बड़े महलों के समान सुवर्णजटित रथों में बैठकर चल रहे थे, कोई मेघों के समान श्यामवर्ण हाथियों पर बैठे थे, कोई मन के समान शीघ्र गमन करने वाले घोड़ों पर सवार थे, कोई शार्दूलों पर, कोई चीतों पर, कोई बैलों पर, कोई सिंहों पर, कोई ऊँटों पर, कोई गधों पर, कोई भैंसों पर, कोई हंसों पर, कोई भेड़ियों पर तथा कोई अन्य वाहनों पर बैठकर प्रस्थान कर रहे थे। इस प्रकार महा देदीप्यमान शरीर के धारक अन्यान्य वाहनों से समस्त आकाश गण को आच्छादित करता हुआ माली विजयार्ध के निकट पहुँचा ॥३८-४०॥<br>अथानन्तर भाई के स्नेह से भरे सुमाली ने माली से कहा कि हे भाई! हम सब आज यहीं ठहरें, आगे न चलें अथवा लंका को वापस लौट चलें । इसका कारण यह है कि आज मार्ग में बार-बार अपशकुन दिखाई देते हैं ॥४१-४२॥<br>देखो उधर सूखे वृक्ष के अग्रभाग पर बैठा कौआ एक पैर संकुचित कर बार-बार पंख फड़फड़ा रहा है । उसका मन अत्यन्त व्याकुल दिखाई देता है, सूखा काठ चोंच में दबाकर सूर्य की ओर देखता हुआ क्रूर शब्द कर रहा है मानो हम लोगों को आगे जाने से रोक रहा है ॥४३-४४॥<br>इधर ज्वालाओं से जिसका मुख अत्यन्त रुद्र मालूम होता है ऐसी यह शृगाली दक्षिण दिशा में रोमांच धारण करती हुई भयंकर शब्द कर रही है ॥४५॥<br>देखो, परिवेष से युक्त सूर्य के बिम्ब में वह भयंकर कबन्ध दिखाई दे रहा है और उससे खून की बूंदों का समूह बरस रहा है ॥४६॥<br>उधर समस्त पर्वतों को कम्पित करने वाले भयंकर वज्र गिर रहे हैं तो इधर आकाश में खुले केश धारण करने वाली समस्त स्त्रियों दिखाई दे रहीं हैं ॥४७॥<br>देखो, दाहिनी ओर वह गर्दन ऊपर को मुख उठाकर आकाश को बड़ी तीक्ष्णता से मुखरित कर रहा है तथा खुर के अग्रभाग से पृथिवी को खोदता हुआ भयंकर शब्द कर रहा है ॥४८॥<br>तदनन्तर बाजूबन्दों से दोनों भुजाओं को अच्छी तरह पीड़ित करते हुए माली ने मुस्कराकर सुमाली को इस प्रकार स्पष्ट उत्तर दिया कि शत्रु के वध का संकल्प कर तथा विजयी हाथी पर सवार हो जो पुरुषार्थ का धारी युद्ध के लिए चल पड़ा है, वह वापस कैसे लौट सकता है ॥४९-५०॥<br>जो मदमत्त हाथी की दाढ़ी को हिला रहा है, अपनी आँखों से ही जिसने शत्रुओं को भयभीत कर दिया है, जो तीक्ष्ण बाणों से परिपूर्ण है, दाँतों से जिसने अधरों चबा रखा है, तनी हुई भृकुटियों से जिसका मुँह कुटिल हो रहा है तथा देव लोग जिसे आश्चर्यचकित हो देखते हैं, ऐसा योद्धा क्या वापस लौटता है ॥५१-५२॥<br>मैंने मेरु पर्वत की कन्दराओं तथा सुन्दर नन्दन वन में रमण किया है, गगनचुम्बी जिनमन्दिर बनवाये हैं ॥५३॥<br>किमिचछक दान दिया है, उत्तमोत्तम भोग भोगे हैं और समस्त संसार को उज्ज्‍वल करने वाला यश उपार्जित किया है ॥५४॥<br>इस प्रकार जन्म लेने का जो कार्य था उसे मैं कर चुका हु, कृतकृत्य हुआ हूँ, अब युद्ध में मुझे प्राण भी छोड़ना पड़े तो इससे क्या? मुझे अन्य की आवश्यकता नहीं ॥५५॥<br>'वह बेचारा भयभीत हो युद्ध से भाग गया' -- जनता के ऐसे शब्दों को धीरवीर मनुष्य कैसे सुन सकता है ॥५६॥<br>क्रोध से जिसका मुख तमतमा रहा था ऐसा माली भाई से इस प्रकार कहता हुआ तत्क्षण बिना जाने ही विजयार्ध के शिखर पर चला गया ॥५७॥<br>तदनन्तर जिन-जिन विद्याधरों ने उसका शासन नहीं माना था उन सबके नगर उसने क्रूर सामन्‍तों के द्वारा नष्ट-भ्रष्‍ट कर दिए ॥५८॥ <br>जिस प्रकार मदमस्‍त हाथी कमल वनों को विध्वस्त कर देते हैं उसी प्रकार क्रोध से भरे विद्याधरों ने वहाँ के उद्यान-बाग-बगीचे विध्वस्त कर दिये ॥५९॥<br>तदनन्तर माली के सामन्तों द्वारा पीड़ित विद्याधरों को प्रजा भय से कांपती हुई सहस्रार की शरण में गयी ॥६०॥<br>और उसके चरणों में नमस्कार कर इस प्रकार दीनता-भरे शब्द कहने लगी -- हे नाथ! सुकेश के पुत्रों ने समस्त प्रजा को क्षत-विक्षत कर दिया है सो उसकी रक्षा करो ॥७०॥<br>तब सहस्रार ने विद्याधरों से कहा कि आप लोग मेरे पुत्र - इन्द्र के पास जाओ और उससे अपनी रक्षा की बात कहो ॥६२॥<br>जिस प्रकार बलिष्ठ शासन को धारण करनेवाला इन्द्र, स्वर्ग की रक्षा करता है उसी प्रकार पाप को नष्ट करनेवाला मेरा पुत्र इस समस्त लोक की रक्षा करता है ॥६३॥<br><br>इस प्रकार सहस्रार का उत्तर पाकर विद्याधर इन्द्र के समीप गये और हाथ जोड़ प्रणाम करने के बाद सब समाचार उससे कहने लगे ॥६४॥<br>तदनन्तर गर्व पूर्ण मुस्कान से जिसका मुख सफेद हो रहा था ऐसे क्रुद्ध इन्द्र ने पास में रखे वज्र पर लाल-लाल नेत्र डालकर कहा कि ॥६५॥<br>जो लोक के कण्टक हैं मैं उन्हें बड़े प्रबल से खोज-खोजकर नष्ट करना चाहता हूँ फिर आप लोग तो स्वयं ही मेरे पास आये हैं और मैं लोक का रक्षक कहलाता हूँ ॥६६॥<br>तदनन्तर जिसे सुनकर मदोन्मत्त हाथी अपने बन्धन के खम्भों को तोड़ देते थे ऐसा तुरही का विषम शब्द उसने युद्ध का संकेत करने के लिए कराया ॥६७॥<br>उसे सुनते हो जो कवचरूपी आभूषण से सहित थे, हथियार जिनके हाथ में थे और जो युद्ध सम्बन्धी परम हर्ष धारण कर रहे ऐ ऐसे विद्याधर अपने-अपने घरों से बाहर निकल पड़े ॥६८॥<br>वे विद्याधर मायामयी रथ, घोड़े, हाथी, ऊंट, सिंह, व्याघ्र, भेड़िया, युग, हंस, बकरा, बैल, मेढ़ा, विमान, मोर और गंधर्व आदि वाहनों पर बैठे ॥६९॥<br>इनके सिवाय जो नाना प्रकार के शस्त्रों की प्रभा से आलिंगित थे तथा भौंहों के भंग से जिनके मुख विषम दिखाई देते थे ऐसे लोकपाल भी अपने-अपने परिकर के साथ बाहर निकल पड़े ॥७०॥<br>जिसका शरीर कवच से आच्छादित था, और जिसके ऊपर सफेद छत्र फिर रहा था ऐसा इन्द्र विद्याधर भी ऐरावत हाथी पर आरूढ़ हो देवों के साथ बाहर निकला ॥७१॥<br>तदनन्तर प्रलयकाल के मेघों के समान भयंकर देवों और राक्षसों के बीच ऐसा विकट युद्ध हुआ कि जो बड़ी कठिनाई से देखा जाता था तथा क्रूर चेष्टाओं से भरा था ॥७२॥<br>घोड़ा घोड़ा को गिरा रहा था, रथ रथ को चूर्ण कर रहा था, हाथी हाथी को भग्न कर रहा था और पैदल सिपाही पैदल सिपाही को नष्ट कर रहा था ॥७३॥ <br>भाले, मुद्‌गर, चक्र, तलवार, बन्दूक, मुसल, बाण, गदा, कनक और पाश आदि शंखों से समस्त आकाश आच्छादित हो गया था ॥७४॥<br>तदनन्तर देव कहने वाले विद्याधरों ने एक ऐसी सेना बनायी जो महान् उत्साह से युक्त थी, आगे चलने में कुशल थी, उदार थी और शत्रु के उद्योग को विचलित करने वाली थी ॥७५॥<br>देवों की सेना के प्रधान विद्युत्वान्, चारुदान, चन्द्र, नित्यगति तथा चलज्ज्योति प्रभाढ्य आदि देवों ने राक्षसों की सेना को क्षत-विक्षत बना दिया । तब वानरवंशियों में प्रधान दुर्धर पराक्रम के धारी ऋक्षरज और सूर्यरज राक्षसों को नष्ट होते देख युद्ध करने के लिए तैयार हुए ॥७६-७७॥<br>ये दोनों ही वीर विजयी जैसे वेग को धारण करते थे इसलिए क्षण-क्षण में अन्यत्र दिखाई देते थे । इन दोनों ने देवों को इतना मारा कि उनसे पीठ दिखाते ही बनी ॥७८॥<br>इधर राक्षस भी इन दोनों का बल पाकर शस्त्रों के समूह से आकाश में अन्धकार फैलाते हुए युद्ध करने के लिए उद्यत हुए ॥७९॥<br>उधर जब इन्द्र ने देखा कि राक्षसों और वानरवंशियों के द्वारा देवों की सेना नष्ट की जा रही है तब वह क्रुद्ध हो स्वयं युद्ध करने के लिए उठा ॥८०॥<br>तदनन्तर शस्त्र वर्षा और गम्भीर गर्जना करने वाले वानर तथा राक्षस रूपी मेघों ने उस इन्द्ररूपी पर्वत को घेर लिया ॥८१॥<br>तब लोकपालों की रक्षा करते हुए इन्द्र ने जोर से गर्जना की और सब ओर छोड़े हुए बाणों से वानर तथा राक्षसों को नष्ट करना शुरू कर दिया ॥८२॥<br>तदनन्तर सेना को व्याकुल देख माली स्वयं उठा । उस समय वह क्रोध से उत्पन्न तेज से समस्त आकाश को देदीप्यमान कर रहा था ॥८३॥<br>तदनन्तर माली और इन्द्र को अत्यन्त भयंकर युद्ध हुआ । आश्चर्य से जिनके चित्त भर रहे थे ऐसी दोनों ओर की सेनाएं उनके उस युद्ध को बड़े गौरव से देख रही थीं ॥८४॥<br>तदनन्तर इन्द्र ने, जो कान तक खींचकर छोड़ा गया था तथा अपने नाम से चिह्नित था ऐसा एक बाण माली के ललाट पर गाड़ दिया ॥८५॥<br>इधर माली ने भी उसकी पडी रोककर वेग से छोड़ी हुई शक्ति के द्वारा इन्द्र के ललाट के समीप ही जमकर चोट पहुँचा ॥८६॥<br>खून से जिसका शरीर लाल हो रहा था ऐसा क्रोधयुक्त माली शीघ्र ही इन्द्र के पास इस तरह पहुँचा जिस तरह कि सूर्य अस्ताचल के समीप पहुँचता है ॥८७॥<br>तदनन्तर माली ज्यों ही सामने आया त्यों ही इन्द्र ने सूर्यबिम्ब के समान चक्र से उसका सिर काट डाला ॥८८॥<br>भाई को मरा देख सुमाली बहुत दुखी हुआ । उसने विचार किया कि विद्याधरों का चक्रवर्ती इन्द्र महा शक्तिशाली है अत: इसके सामने हमारा स्थिर रहना असम्भव है । ऐसा विचारकर नीतिकुशल सुमाली अपने समस्त परिवार के साथ उसी समय युद्ध से भाग गया ॥८९-९०॥<br>उसका वध करने के लिए इन्द्र उसी मार्ग से जाने को उद्यत हुआ तब स्वामीभक्ति में तत्पर सामने नम्र होकर प्रार्थना को कि हे प्रभो! शत्रु को मारनेवाले मुझ-जैसे भृत्य के रहते हुए आप स्वयं क्यों प्रयत्न करते हैं? मुझे आज्ञा दीजिए ॥९१-९२॥<br>ऐसा ही हो इस प्रकार इन्द्र के कहते ही सोम शत्रु के पीछे उसी मार्ग से चल पड़ा । वह शत्रु तक पहुंचने वाली किरणों के समूह के समान बाणों के समूह की वर्षा करता जाता था ॥९३॥<br>तदनन्तर जिस प्रकार जल वृष्टि से पीड़ित गायों का समूह व्याकुलता को प्राप्त होता है उसी प्रकार सोम के बाणों से पीड़ित वानर और राक्षसों की सेना व्याकुलता को प्राप्त हुई ॥९४॥<br>तदनन्तर अवसर के योग्य कार्य करने वाले, क्रोध से देदीप्यमान माल्यवान् ने मुड़कर सोम से कहा कि अरे पापी! तू मूर्ख लोगों से घिरा है अत: तू युद्ध की मर्यादा की नहीं जानता । यह कहकर उसने भिण्डिमाल नामक शस्त्र से सोम के वक्षस्थल में इतनी गहरी चोट पहुँचायी कि वह वहीं मूर्च्छित हो गया ॥९५-९६॥<br>मूर्च्छा के कारण जिसके नेत्र निमीलित थे ऐसा सोम जबतक कुछ विश्राम लेता है तब तक राक्षस और वानर अन्तर्हित हो गये ॥९७॥<br>जिस प्रकार कोई सिंह के उदर से सुरक्षित निकल आवे उसी प्रकार वे भी सोम की चपेट से सुरक्षित निकलकर अलकारोदयपुर अर्थात् पाताल लंका में वापस आ गये । उस समय उन्हें ऐसा लगा मानो पुनर्जन्म को ही प्राप्त हुए हों ॥९८॥<br>इधर जब सोम की मूर्च्छा दूर हुई तो उसने दिशाओं को शत्रु से खाली देखा । निदान, शत्रु को विजय से जिसकी स्तुति हो रही थी ऐसा सोम इन्द्र के समीप वापस पहुँचा ॥९९॥<br>जिसने शत्रुओं को नष्ट कर दिया था तथा बन्दीजनों के समूह जिसकी स्तुति कर रहे थे ऐसे इन्द्र विद्याधर ने सन्तोष से भरे लोकपालों के साथ रथनूपुर नगर में प्रवेश किया । वह ऐरावत हाथी पर सवार था, उसके दोनों ओर चमर डोले जा रहे थे, सफेद छत्र की उस पर छाया थी, नृत्य करते हुए देव उसके आगे-आगे चल रहे थे, तथा झरोखों में बैठी उत्तम स्त्रियाँ अपने नयनों से उसे देख रही थीं । उस समय रत्नमयी ध्वजाओं से रथनूपुर नगर की शोभा बढ़ रही थी, उसमें ऊँचे-ऊँचे तोरण खड़े किये गये थे, उसकी गलियों में घुटनों तक फूल बिछाये गये थे और केशर के जल से समस्त नगर सींचा गया था । ऐसे रथनूपुर नगर में उसने बडी विभूति के साथ प्रवेश किया ॥१००-१०३॥<br>राजमहल में पहुँचने पर उसने हाथ जोड़कर माता-पिता के चरणों में नमस्कार किया और माता-पिता ने भी काँपते हुए हाथ से उसके शरीर का स्पर्श किया ॥१०४॥<br>इस प्रकार शत्रुओं को जीतकर वह परम हर्ष को प्राप्त हुआ और उत्कृष्ट भोग भोगता हुआ प्रजा-पालन में तत्पर रहने लगा ॥१०५॥<br>तदनन्तर वह लोक में इन्द्र की प्रसिद्धि को प्राप्त हुआ और विजयार्ध पर्वत स्वर्ग कहलाने लगा ॥१०६॥<br>गौतम स्वामी राजा श्रेणिक से कहते हैं कि हे राजद! अब लोकपालों की उत्पत्ति कहता हूँ सो मन को एकाग्र कर सुनो ॥१०७॥<br><br>स्वर्ग लोक से च्युत होकर मकरध्वज विद्याधर की अदिति नामा स्त्री के उदर से सोम नाम का लोकपाल उत्पन्न हुआ था । यह बहुत ही कान्तिमान् था । इन्द्र ने इसे द्योति:संग नामक नगर की पूर्व दिशा में लोकपाल स्थापित किया था । इस तरह यह परम ऋद्धि का धारी होता हुआ हर्ष से समय व्यतीत करता था ॥१०८-१०९॥<br>मेघरथ नामा विद्याधर की वरुणा नामा स्त्री से वरुण नाम का लोकपाल विद्याधर उत्पन्न हुआ था । इन्द्र ने इसे मेघपुर नगर की पश्चिम दिशा में स्थापित किया था । इसका शस्त्र पाश था जिसे सुनकर शत्रु दूर से ही भयभीत हो जाते थे ॥११०-१११॥<br>महात्मा कि सूर्य विद्याधर की कनकावली स्त्री से कुबेर नाम का लोकपाल विद्याधर उत्पन्न हुआ था । यह परम विभूति से युक्त था । इन्द्र ने इसे कांचनपुर नगर की उत्तर दिशा में स्थापित किया था । यह संसार में लक्ष्मी के कारण प्रसिद्ध था तथा उत्कृष्ट भोगों को प्राप्त था ॥११२-११३॥<br>कालविन नामा विद्याधर की श्रीप्रभा स्त्री के गर्भ से यम नाम का लोकपाल विद्याधर उत्पन्न हुआ था । यह रुद्रकर्मा तथा परम तेजस्वी था ॥११४॥<br>इन्द्र ने इसे दक्षिण सागर के द्वीप में विद्यमान किष्किंध नामक नगर की दक्षिण दिशा में स्थापित किया था । इस प्रकार यह अपने पुण्य के प्रबल फल को भोगता हुआ समय व्यतीत करता था ॥११५॥ <br>जिस नगर का जो नाम पृथिवी पर प्रसिद्ध था इन्द्र ने उस नगर के निवासियों को उसी नाम से प्रसिद्ध कराया था ॥११६॥ <br>विद्याधरों के असुर नामक नगर में जो विद्याधर रहते थे पृथ्वीतल पर वे असुर नाम से प्रसिद्ध हुए ॥११७॥ <br>यक्षगीत नगर के विद्य यक्ष कहलाये । किन्नर नामा नगर के निवासी विद्याधर किन्नर कहलाये और गन्धर्वनगर के रहनेवाले विद्याधर गन्धर्व नाम से प्रसिद्ध हुए ॥११८॥ <br>अश्विनीकुमार, विश्वास तथा वैश्वानर आदि विद्याधर विद्याबल से सहित हो देवों की क्रीड़ा करते थे ॥११९॥ <br>इन्द्र यद्यपि मनुष्य योनि में उत्पन्न हुआ था फिर भी वह पृथिवी पर लक्ष्मी का विस्तार पाकर अपने आपको इन्द्र मानने लगा । सब लोग उसे नमस्कार करते थे ।॥१२०॥ <br>सम्पदाओं से परम प्रीति को प्राप्‍त तथा निरन्तर उत्सव करने वाले उस इन्द्र विद्याधर को समस्त प्रजा यह भूल गयी थी कि यथार्थ में कोई इन्द्र है, स्वर्ग है अथवा देव हैं ॥१२१॥ <br>वैभव के गर्व में फँसा इन्द्र, अपने आपको इन्द्र, विजयार्ध गिरि को स्वर्ग, विद्याधरों को लोकपाल और अपनी समस्त प्रजा को देव मानता था ॥१२२॥ <br>तीनों ही लोकों में मुझ से अधिक महापुरुष और कोई दूसरा नहीं है । मैं ही इस समस्त जगत् का प्रणेता तथा सब पदार्थों का ज्ञाता हूँ ॥१२३॥ <br>इस प्रकार विद्याधरों का चक्रवर्तीपन पाकर गर्व से फूला इन्द्र विद्याधर अपने पूर्व जन्मोपार्जित पुण्य-कर्म का फल भोगता था ॥१२४॥ <br>गौतम स्वामी राजा श्रेणिक से कहते हैं कि हे राजन! इस भाग का जो वृत्तान्त निकल चुका है उसे सुनो जिसमें धनद की उत्पत्ति का ज्ञान हो सके ॥१२५॥ <br>कौतुक मंगल नामा नगर में व्योम बिन्दु नाम का विद्याधर रहता था । उसकी नन्दवती भार्या के उदर से दो पुत्रियां उत्पन्न हुई ॥१२६॥<br>उनमें बड़ी का नाम कौशिकी और छोटी का नाम कैकसी था । बडी पुत्री कौशिकी यक्षपुर के धनी विश्रवस के लिए दी गयी । उससे वैश्रवण नाम का पुत्र हुआ । इसका समस्त शरीर शुभ लक्षणों से सहित था, कमल के समान उसके नेत्र थे, वह लक्ष्मी-सम्पन्न था तथा स्त्रियों के नेत्रों को आनन्द देनेवाला था ॥१२७-१२८॥ <br>इन्द्र विद्याधर ने वैश्रवण को बुलाकर उसका सत्कार किया और कहा कि तुम मुझे बहुत प्रिय हो इसलिए लंका नगरी जाकर विद्याधरों पर शासन करो ॥१२९॥ <br>तुम चूँकि महाबलवान् हो अत: मेरे प्रसाद के कारण आज से लेकर चार लोकपालों के सिवाय पंचम लोकपाल हो ॥१३०॥<br>जो आपकी आज्ञा है वैसा ही करूँगा यह कहकर वैश्रवण ने उसके चरणों में नमस्कार किया । तदनन्तर माता-पिता से पूछकर और उन्हें नमस्कार कर वैश्रवण मंगलाचार पूर्वक अपने नगर से निकला ॥१३१॥<br>विद्याधरों का समूह जिसकी आज्ञा सिर पर धारण करते थे ऐसा वैश्रवण निशंक हो बड़ी प्रसन्नता से लंका में रहने लगा ॥१३२॥<br>इन्द्र से हारकर सुमाली अलंकारपुर नगर <span class=comment>(पाताल लोक)</span> में रहने लगा था । वहाँ उसकी प्रीतिमती रानी से रत्नश्रवा नाम का पुत्र हुआ । वह बहुत ही शूरवीर, त्यागी और लोक-वत्सल था ॥१३३॥<br>उस उदार हृदय का जीवन मित्रों का उपकार करने के लिए था, उस तेजस्वी का तेज भृत्यों का उपकार करने के लिए था ॥१३४॥<br>दुर्बुद्धि को नष्ट करने वाले उस रत्नश्रवा का चातुर्य विद्वानों का उपकार करने के लिए था, वह लक्ष्मी को रक्षा बन्धुजनों का उपकार करने के लिए करता था ॥१३५॥<br>उसका बढ़ा-चढ़ा ऐश्वर्य दरिद्रों का उपकार करने के लिए था । सबकी रक्षा करने वाले उस रत्नश्रवा का सर्वस्व साधुओं का उपकार करने के लिए था ॥१३६॥<br>उस स्वाभिमानी का मन पुण्य कार्यों का स्मरण करने के लिए था । उसकी आयु धर्म का उपकार करने वाली थी और उसका शरीर पराक्रम का उपकार करने के लिए था ॥१३७॥<br>वह पिता के समान प्राणियों के समूह पर अनुकम्पा करनेवाला था । बीते हुए सुकाल की तरह आज भी प्राणी उसका स्मरण करते है ॥१३८॥<br>शीलरूपी आभूषण को धारण करने वाले उस रत्नश्रवा के लिए पर-स्त्री माता के समान थी । पर-द्रव्य तृण के समान था और पर-पुरुष अपने शरीर के समान था अर्थात् जिस प्रकार वह अपने शरीर की रक्षा करता था उसी प्रकार पर-पुरुष को भी रक्षा करता था ॥१३९॥<br>जब गुणी मनुष्यों की गणना शुरू होती थी तब विद्वान् लोग सबसे पहले इसी को गिनते थे और जब दोषों की चर्चा होती थी तब प्राणी इसका स्मरण ही नहीं करते थे ॥१४०॥<br>उसका शरीर मानो पृथिवी आदि से अतिरिक्त अन्य महा-भूतों से रचा गया था अन्यथा उसकी वह अनोखी शोभा कैसे होती? ॥१४१॥<br>वह जब वार्तालाप करता था तब ऐसा जान पड़ता था मानो अमृत ही सींच रहा हो । वह इतना उदात्तचरित्र था कि मानो हमेशा महादान ही देता रहता हो ॥१४२॥<br>जन्मान्तर में भी उस महा-बुद्धिमान ने धर्म, अर्थ, काम में से एक धर्म में ही महान् प्रयत्न किया था ॥१४३॥ <br>सब आभूषणों का आभूषण यश ही उसका आभूषण था । गुण उसमें कीर्ति के साथ इस प्रकार रह रहे थे मानो उसके कुटुम्बी ही हों ॥१४४॥<br>वह रत्नश्रवा, अपनी वंश-परम्परा से चली आयी उत्कृष्ट विभूति को प्राप्त करना चाहता था पर इन्द्र विद्याधर ने उसे अपने स्थान से च्युत कर रखा था ॥१४५॥ <br>निदान, वह धीर-वीर विद्या सिद्ध करने के लिए, जहाँ भूत-पिशाच आदि शब्द कर रहे थे ऐसे महा भयंकर पुष्प वन में गया ॥१४६॥ <br>सो रत्नश्रवा तो इधर विद्या सिद्ध कर रहा था उधर विद्या के विषय में पहले से ही परिज्ञान रखने वाली तथा जो बाद में रत्नश्रवा की पत्नी होनेवाली थी ऐसी अपनी छोटी कन्या कैकसी को व्योमबिन्दु ने उसकी तत्कालीन परिचर्या के लिए भेजा ॥१४७॥ <br>सो कैकसी उस योगी के समीप बड़े विनय से हाथ जोड़े खड़ी हुई उसके मुख से निकलने वाले आदेश की प्रतीक्षा कर रही थी ॥१४८॥ <br>तदनन्तर जब रत्नश्रवा का नियम समाप्त हुआ तब वह सिद्ध भगवान् को नमस्कार कर उठा । उसी समय उसकी दृष्टि अकेली खड़ी कैकसी पर पड़ी । कैकसी की आँखों से सरलता टपक रही थी ॥१४९॥ <br>उसके नेत्र नीलकमल के समान थे, मुख कमल के समान था, दाँत कुन्द की कली के समान थे, भुजाएँ शिरीष की माला के समान थीं, अधरोष्ठ गुलाब के समान था ॥१५०॥ <br>उसकी श्वांस से मौलिश्री के फूलों की सुगन्धि आ रही थी, उसकी कान्ति चम्पा के फूल के समान थी, उसका सारा शरीर मानो फूलों से ही बना था ॥१५१॥ <br>रत्नश्रवा के पास खड़ी कैकसी ऐसी जान पड़ती थी मानो उसके रूप से वशीभूत हो लक्ष्मी ही कमलरूपी घर को छोड़कर बड़ी उत्कण्ठा से उसके पास आयी हो और उसके चरणों में नेत्र गड़ाकर खड़ी हो ॥१५२॥ <br>अपूर्व पुरुष के देखने से उत्पन्न लज्जा के कारण उसका शरीर नीचे की ओर झुक रहा था तथा भय सहित निकलते हुए श्वासोच्छवास से उसके स्तन कम्पित हो रहे थे ॥१५३॥ <br>वह अपने लावण्य से समीप में पड़े पल्लवों को लिप्त कर रही थी तथा श्वासोच्छ्‌वास की सुगन्धि से आकृष्ट मदोन्मत्त श्रमणों के समूह से वन को आकुलित कर रही थी ॥१५४॥ <br>वह अत्यधिक सौकुमार्य के कारण इतनी अधिक नीचे को झुक रही थी कि यौवन डरते-डरते ही उसका आलिंगन कर रहा था । कैकसी क्या थी मानो स्त्रीत्व की परम सृष्टि थी ॥१५५॥ <br>समस्त संसार सम्बन्धी आश्चर्य इकट्ठा करने के लिए ही मानो त्रिभुवन सम्बन्धी समस्त स्त्रियों का सौन्दर्य एकत्रित कर कर्मों ने उसकी रचना की थी ॥१५६॥ <br>वह कैकसी ऐसी जान पड़ती थी मानो रत्नश्रवा के उत्कृष्ट तप से वशीभूत हुई कान्ति से सुशोभित साक्षात् विद्या ही शरीर धरकर सामने खड़ी हो ॥१५७॥ <br>रत्नश्रवा स्वभाव से ही दयालु था और विशेषकर स्‍त्रियों पर तथा उनसे भी अधिक कन्याओं पर अधिक दयालु था अत: उसने प्रिय वचनों से पूछा कि हे बाले! तू किसकी लड़की है? और इस महावन में झुण्ड से बिछुड़ी हरिणी के समान किसलिए खड़ी है? ॥१५८-१५९॥ <br>हे पुण्य मनोरथ ! कौन से अक्षर तेरे नाम को प्राप्त हैं? रत्नश्रवा ने कैकसी से ऐसा पूछा सो उचित ही था क्योंकि सज्जन के ऊपर साधुओं का भी पक्षपात हो ही जाता है ॥१६०॥<br>इसके उत्तर में अनन्त माधुर्य को धारण करने वाली एवं चित्त के चुराने में समर्थ गद्गद वाणी से कैकसी ने कहा कि मैं मन्दवती के शरीर से उत्पन्न राजा व्योमबिन्दु की पुत्री हूँ, कैकसी मेरी नाम है और पिता को प्रेरणा से आपकी सेवा करने के लिए आयी हूँ ॥१६१-१६२॥ <br>उसी समय महा-तेजस्वी रत्नश्रवा को मान-संस्तम्भिनी नाम को विद्या सिद्ध हो गयी सो उस विद्या ने उसी समय अपना शरीर प्रकट कर दिखाया ॥१६३॥ <br>तदनन्तर उस विद्या के प्रभाव से उसने उसी वन में तत्क्षण ही पुष्पान्तक नाम का नगर बसाया ॥१६४॥ <br>और कैकसी को विधिपूर्वक अपनी स्त्री बनाकर उसके साथ मनचाहे भोग भोगता हुआ वह उस नगर में क्रीड़ा करने लगा ॥१६४-१६५॥ <br>शोभनीय हृदय को धारण करने वाले उन दोनों दम्पतियों में ऐसी अनुपम प्रीति उत्पन्न हुई कि वह आधे क्षण के लिए भी उनका वियोग सहन नहीं कर सकती थी ॥१६६॥<br>यदि कैकसी क्षण-भर के लिए भी रत्नश्रवा के नेत्रों के ओझल होती थी तो वह उसे ऐसा मानने लगता था मानो मर ही गयी हो । और कैकसी भी यदि उसे पल-भर के लिए नहीं देखती थी तो म्लानि को प्राप्त हो जाती थी - उसकी मुख की कान्ति मुरझा जाती थी । कोमल चित तो उसका था ही ॥१६७॥ <br>रत्नश्रवा के नेत्र सदा कैकसी के मुखचन्द्र पर ही गड़े रहते थे अथवा यों कहना चाहिए कि कैकसी, रत्नश्रवा की समस्त इन्द्रियों का मानो बन्धन ही थी ॥१६८॥ <br>अनुपम रूप, यौवन, धन-सम्पदा, विद्याबल और पूर्वोपार्जित धर्म के कारण उन दोनों में परस्पर परम आसक्ति थी ॥१६९॥<br>जब रत्नश्रवा चलता था तब कैकसी भी चलने लगती थी और जब रत्नश्रवा बैठता था तो कैकसी भी बैठ जाती थी । इस तरह वह छाया के समान पति की अनुगामिनी थी ॥१७॥<br>अथानन्तर-एक दिन रानी कैकसी रत्नों के महल में ऐसी शय्या पर पड़ी थी कि जो विशाल थी, सुन्दर थी, क्षीर समुद्र के समान सफेद थी, रत्नों के दीपकों का जिस पर प्रकाश फैल रहा था, जो रेशमी वस्त्र से कोमल थी ॥१७१॥ <br>जिस पर यथेष्ट गद्दा बिछा हुआ था, रंगबिरंगी तकियाँ रखी हुई थीं, जिसके आस-पास श्वासोच्छवास की सुगन्धि से जागरूक भौंरे मँडरा रहे थे ॥१७२॥<br>चारों ओर पहरे पर खड़ी स्त्रियां जिसे निद्रारहित नेत्रों से देख रही थीं, और जिसके समीप ही हाथीदाँत की बनी छोटी-सी चौकी रखी हुई थी ऐसी उत्तम शय्या पर कैकसी मन का बन्धन करने वाले पति के गुणों का चिन्तवन करती और पुत्रोत्पत्ति की इच्छा रखती हुई सुख से सो रही थी ॥१७३-१७४॥ <br>उसी समय स्थिर होकर ध्यान करने वाली अर्थात् सूक्ष्म देख-रेख रखने वाली सखियां जिसके शरीर का निरीक्षण कर रही थीं ऐसी कैकसी ने महा आश्चर्य उत्पन्न करने वाले उत्कृष्ट स्वप्न देखे ॥१७५॥<br>तदनन्तर शंखों के शब्द का अनुकरण करने वाली प्रातःकालीन तुरही की मधुर ध्वनि और चरणों की रम्य वाणी से कैकसी प्रबोध को प्राप्त हुई ॥१७६॥<br>सो मंगल कार्य करने के अनन्तर शुभ तथा श्रेष्ठ नेपथ्य को धारण कर मन को हरण करती हुई, सखियों के साथ पति के समीप पहुँची ॥१७७॥ <br>वहाँ हाथ जोड़, हाव-भाव दिखाती हुई, पति के समीप, उत्तम वस्त्र से आच्छादित सोफा पर बैठकर उसने स्वप्न देखने की बात कही ॥१७८॥ <br>उसने कहा कि हे नाथ! आज रात्रि के पिछले पहर मैंने तीन स्वप्न देखे हैं सो उन्हें सुनकर प्रसन्नता कीजिए ॥१७९॥ <br>पहले स्वप्न में मैंने देखा है कि अपने उत्कृष्‍ट तेज से हाथियों के बड़े भारी झुण्ड को विध्वस्त करता हुआ एक सिंह आकाश तल से नीचे उतरकर मुखद्वार से मेरे उदर में प्रविष्ट हुआ है ॥१८०॥<br>दूसरे स्वप्न में देखा है कि किरणों से हाथियों के समूह के समान काले अन्धकार को दूर हटाता हुआ सूर्य आकाश के मध्य भाग में स्थित है ॥१८१॥<br>और तीसरे स्वप्न में देखा है कि मनोहर लीला को करता और किरणों से अन्धकार को उर हटाता हुआ पूर्ण चन्द्रमा हमारे सामने खड़ा है ॥१८२॥ <br>इन स्वप्नों के दिखते ही मेरा मन आश्चर्य से भर गया और उसी समय प्रात:कालीन तुरही की ध्वनि से मेरी निद्रा टूट गयी ॥१८३॥ <br>हे नाथ! यह क्या है? इसे आप ही जानने के योग्य हैं क्योंकि स्त्रियों के जानने योग्य कार्यों में पति का मन ही प्रमाणभूत है ॥१८४॥ <br>तदनन्तर अष्टांग निमित्त के जानकार एवं जिन-शासन में कुशल रत्नश्रवा ने बड़े हर्ष से क्रमपूर्वक स्वप्नों का फल कहा ॥१८५॥ <br>उन्होंने कहा कि हे देवी ! तुम्हारे तीन पुत्र होंगे । ऐसे पुत्र कि जिनकी कीर्ति तीनों लोकों में व्याप्त होगी, जो महा पराक्रम के धारी तथा कुल की वृद्धि करने वाले होंगे ॥१८६॥ <br>वे तीनों ही पुत्र पूर्व भव में संचित पुण्यकर्म से उत्तम कार्य करने वाले होंगे, देवों के समान होंगे और देवों के भी प्रीति पात्र होंगे ॥१८७॥ <br>वे अपनी कान्ति से चन्द्रमा को दूर हटावेंगे, तेज से सूर्य को दूर भगावेंगे और स्थिरता से पर्वत को ठुकरावेंगे ॥१८८॥ <br>स्वर्ग में पुण्य-कर्म का फल भोगने के बाद जो कुछ कर्म शेष बचा है अब उसका फल भोगेंगे । वे इतने बलवान् होंगे कि देव भी उन्हें पराजित नहीं कर सकेंगे ॥१८९॥ <br>वेदना के द्वारा मनोरथ को पूर्ण करने वाले मेघ होंगे, चक्रवर्तियों के समान ऋद्धि के धारक होंगे, और श्रेष्ठ स्त्रियों के मन तथा नेत्रों को चुराने वाले होंगे ॥१९०॥ <br>उनका उन्नत वक्षस्थल इस कार्य में कर्म ही कारण है हम नहीं ॥१९८॥ <br>संसार के स्वरूप की योजना में कर्म ही मूल कारण है माता-पिता तो निमित्त मात्र हैं ॥१९९॥ <br>इसके दोनों छोटे भाई जिनमार्ग के पण्डित, गुणों के समूह से व्याप्त, उत्तम चेष्टाओं के धारक तथा शील के सागर होंगे ॥२००॥ <br>संसार में कहीं मेरा स्खलन न हो जाये इस भय से वे सदा पुण्य कार्य में अच्छी तरह संलग्न रहेंगे, सत्य वचन बोलने में तत्पर होंगे और सब जीवों पर दया करने वाले होंगे ॥२०१॥ <br>हे कोमल शब्दों वाली तथा दया से युक्त प्रिये ! उन दोनों पुत्रों का पूर्वोपार्जित पुण्य कर्म ही उनके इस स्वभाव का कारण होगा सो ठीक ही है क्योंकि कारण के समान ही फल होता है ॥२०२॥ <br>ऐसा कहकर रात-दिन सावधान रहनेवाले माता-पिता ने प्रसन्न-चित्त से जिनेन्द्र भगवान की पूजा की ॥२०३॥<br><br>तदनन्तर जब गर्भ में प्रथम बालक आया तब माता को चेष्टा अत्यन्त क्रूर हो गयी । वह हठपूर्वक पुरुषों के समूह की जीतने की इच्छा करने लगी । वह चाहने लगी कि मैं खून की कीचड़ से लिप्त तथा छटपटाते हुए शत्रुओं के मस्तकों पर पैर रखूं ॥२०४-२०५॥ <br>देवराज-इन्द्र के ऊपर भी आज्ञा चलाने का उसका अभिप्राय होने लगा । बिना कारण ही इसका मुख हुंकार से मुखर हो उठता ॥२०६॥ <br>उसका शरीर कठोर हो गया था, शत्रुओं को जीतने में वह अधिक श्रम करती थी, उसकी वाणी कर्कश तथा घर्घर स्वर से युक्त हो गयी थी, उसके दृष्टिपात भी निशब्द होने से स्पष्ट होते थे ॥२०७॥<br>दर्पण रहते हुए भी वह कृपाण में मुख देखती थी और गुरुजनों की बन्दना को भी उसका मस्तक किसी तरह बड़ी कठिनाई से झुकता था ॥२०८॥ <br>तदनन्तर समय पूर्ण होने पर वह बालक शत्रुओं के आसन कँपाता हुआ माता के उदर से बाहर निकला अर्थात् उत्पन्न हुआ ॥२०९॥ <br>सूर्य के समान कठिनाई से देखने योग्य उस बालक की प्रभा से प्रसूति-गृह में काम करने वाले परिजनों के नेत्र ऐसे हो गये जैसे मानो किसी सघन वन से ही आच्छादित हो गये हों ॥२१०॥ <br>भूत जाति के देवों द्वारा ताड़ित होने के कारण दुन्दुभि बाजों से बहुत भारी शब्द उत्पन्न होने लगा और शत्रुओं के घरों में सिर रहित धड़ उत्पात सूचक नृत्य करने लगे ॥२११॥ <br>तदनन्तर पिता ने पुत्र का बड़ा भारी जन्म-उत्सव किया । ऐसा जन्मोत्सव कि जिसमें प्रजा पागल के समान अपनी इच्छा के अनुसार विभिन्न प्रकार के कार्य करती थी ॥२१२॥ <br>अथानन्तर जिसके पैर के तलुए लाल-लाल थे ऐसा वह बालक मेरुपर्वत की गुहा के समान आकार वाले प्रसूतिका गृह में शय्या के ऊपर मन्द-मन्द हँसता हुआ पड़ा था । हाथपैर हिलाने से चंचल था, चित्त अर्थात् ऊपर की ओर मुख कर पड़ा था, अपनी लीला से शय्या की समीपवर्ती भूमि को कम्पित कर रहा था, और तत्काल उदित हुए सूर्यमण्डल के समान देदीप्यमान था ॥२१३-२१४॥ <br>बहुत पहले मेघवाहन के लिए राक्षसों के इन्द्र भीम ने जो हार दिया था, हजार नागकुमार जिसकी रक्षा करते थे, जिसकी किरणें सब ओर फैल रही थीं और राक्षसों के भय से इस अन्तराल में जिसे किसी ने नहीं पहना था ऐसे हार को उस बालक ने अनायास ही हाथ से खेंच लिया ॥२१५-२१६॥ <br>बालक को मुट्ठी में हार लिये देख माता घबरा गई । उसने बड़े स्नेह से उसे उठाकर गोद में ले लिया और शीघ्र ही उसका मस्तक सूंघ लिया ॥२१७॥<br>पिता ने भी उस बालक को हार लिए बड़े आश्चर्य से देखा और विचार किया कि अवश्य जी कोई महापुरुष होगा ॥२१८॥<br>जिसकी शक्ति लोकोत्तर नहीं होगी ऐसा कौन पुरुष नागेंद्रों के द्वारा सुरक्षित इस हार के साथ क्रीडा कर सकता है ॥२१९॥<br>चारणऋद्धीधारी मुनिराज ने पहले जो वचन कहे थे वे यही थे क्योंकि मुनियों का भाषण कदापि मिथ्या नहीं होता ॥२२०॥<br>यह आश्चर्य देख माता ने निर्भय होकर वह हार उस बालक को पहना दिया । उस समय वह हार अपनी किरणों के समूह से दसों दिशाओं को प्रकाशमान कर रहा था ॥२२१॥<br>उस हार में जो बड़े-बड़े स्वच्छ रत्न लगे हुए थे, उनमें असली मुख के सिवाय नो मुख और भी प्रतबिम्बित हो रहे थे इसलिए उस बालक का दशानन नाम रखा गया ॥२२२॥<br><br>दशानन के बाद कितना ही समय बीत जाने पर भानुकर्ण उत्पन्न हुआ । भानुकर्ण के कपोल इतने सुंदर थे कि उनसे ऐसा जान पड़ता था मानों उसके कानों में भानु <span class=comment>(सूर्य)</span> ही पहना रखा हो ॥२२३॥ <br>भानुकर्ण के बाद चंद्रनखा नामा पुत्री उत्पन्न हुई । उसका मुख पूर्ण-चंद्रमा के समान था और उगते हुए अर्ध-चंद्रमा के समान सुंदर नखों की कान्ति से उसने समस्त दिशाओं को प्रकाशित कर दिया था ॥२२४॥<br>चंद्रनखा के बाद विभीषण हुआ ।  उसका आकार सौम्य था तथा वह साधु प्रकृति का था । उसके उत्पन्न होते ही पापी लोगों में भाय उत्पन्न कर दिया था ॥२२५॥ <br>विभीषण ऐसा जान पड़ता था मानो साक्षात् उत्कृष्ट धर्म ही शरीरवात्ता को प्राप्त हुआ हो । उसके गुणों से उत्पन्न उसकी निर्मल कीर्ति आज भी संसार में सर्वत्र छायी हुई है ॥२२६॥ <br>तेजस्वी दशानन की बालक्रीड़ा भी भयंकर होती थी जबकि उसके दोनों छोटे भाइयों की बालक्रीड़ा शत्रुओं को भी आनन्द पहुँचाती थी ॥२२७॥<br>भाइयों के बीच सुन्दर शरीर को धारण करने वाली कन्या चन्द्रनखा, ऐसी सुशोभित होती थी मानो दिन सूर्य और चन्द्रमा के बीच उत्तम क्रियाओं से युक्त सन्ध्या ही हो ॥२२८॥<br>अथानन्तर चोटी को धारण करनेवाला दशानन एक दिन माता की गोद में बैठा हुआ अपने दांतों की किरणों से मानो दसों दिशाओं में चांदनी फैला रहा था, उसी समय वैश्रवण आकाश मार्ग से कहीं जा रहा था । वह अपनी कान्ति से दिशाओं को प्रकाशमान कर रहा था, वैभव और पराक्रम से सुशोभित विद्याधरों के समूह से युक्त था तथा उन हाथी रूपी मेघों से घिरा था जो कि माला रूपी बिजली के द्वारा प्रकाश कर रहे थे, मदरूपी जल की धारा को छोड़ रहे थे, और जिनके कानों में लटकते हुए शंख वलाकाओ के समान जान पड़ते थे । वैश्रवण कानों को बहरा करने वाले तुरही के विशाल शब्द से दिशाओं के समूह को शब्दायमान कर रहा था । विशाल पराक्रम का धारक था और अपनी बड़ी भारी सेना से ऐसा जान पड़ता था मानो सामने के आकाश को ग्रस कर छोड़ ही रहा हो । दशानन ने उसे बड़ी गम्भीर दृष्टि से देखा ॥२२९-२३३॥<br>दशानन लड़कपन के कारण चंचल तो था ही अत: उसने वैश्रवण की महिमा देख हंसते-हँसते माता से पूछा कि हे माँ ! अपने प्रताप से समस्त संसार को तृण के समान समझता हुआ, बड़ी भारी सेना से घिरा यह कौन यहाँ से जा रहा है ॥२३४-२३५॥<br>तब माता उससे कहने लगी कि यह तेरी मौसी का लड़का है । इसे अनेक विद्याएँ सिद्ध हुई हैं, यह बहुत भारी लक्ष्मी से युक्त है, लोक में प्रसिद्ध है, महा-वैभव से सम्पन्न हुआ दूसरे सूर्य के समान शत्रुओं को कंपकंपी उत्पन्न करता हुआ संसार में घूमता फिरता है ॥२३६-२३७॥<br>इन्द्र विद्याधर ने तेरे बाबा के भाई माली को युद्ध में मारा और बाबा को तेरी कुल-परम्परा से चली आयी लंकापुरी से दूर हटाकर इसे दी सो उसी लंका का पालन करता है ॥२३८॥ <br>इस लंका के लिए तुम्हारे पिता सैकड़ों मनोरथों का चिन्तवन करते हुए न दिन में चैन लेते हैं न रात्रि में नींद ॥२३९॥<br>हे पुत्र ! मैं भी इसी चिन्ता से सूख रही हूँ । अपने स्थान से भ्रष्ट होने की अपेक्षा पुरुषों का मरण हो जाना अच्छा है ॥२४०॥<br>हे पुत्र! तू अपने कुल के योग्य लक्ष्‍मी को कब प्राप्त करेगा? जिसे देख हम दोनों का मन शल्यरहित सा हो सके ॥२४१॥<br>मैं कब तेरे इन भाइयों को विभूति से युक्त तथा निष्कण्टक विश्व में स्वच्छन्द विचरते हुए देखूँगी? ॥२४२॥<br>माता के दीन वचन सुनकर जिसके क्रोधरूपी विष के अंकुर उत्पन्न हो रहे थे ऐसा विभीषण गर्व से मुसकराता हुआ बोला ॥२४३॥<br>कि हे माँ! यह धनद हो चाहे देव हो, तुमने इसका ऐसा कौनसा प्रभाव देखा कि जिससे तुम इस प्रकार विलाप कर रही हो ॥२४४॥<br>तुम तो वीर पुरुष हो, स्वयं वीर हो, और मनुष्यों की समस्त दिशाओं को जानने वाली हो । फिर ऐसी होकर भी अन्य स्त्री की तरह ऐसा क्यों कह रही हो ॥२४५॥<br>जरा ध्यान तो करो कि जिसका वक्ष:स्थल श्रीवत्स के चिह्न से चिह्नित है, विशाल शरीर को धारण करने वाला है, जिसकी प्रतिदिन की चेष्टाएं एक आश्चर्य रस से ही सनी रहती हैं, जो महाबलवान् है और भस्म से आच्छादित अग्नि के समान समस्त संसार को भस्म करने में समर्थ है ऐसा दशानन क्या कभी तुम्हारे मन में नहीं आया? ॥२४६-२४७॥<br>यह अनादर से ही उत्पन्न गति के द्वारा मन को जीत सकता है और हाथ की चपेटा से सुमेरु के शिखर विदीर्ण कर सकता है ॥२४८॥ <br>तुम्हें पता नहीं कि इसकी भुजाएँ प्रताप की पक्की सड़क हैं, संसाररूपी घर के ख्रम्भे हैं, और अहंकार रूपी वृक्ष के अंकुर हैं ॥२४९॥<br>इस प्रकार गुण और कला के जानकार विभीषण भाई के द्वारा जिसकी प्रशंसा की गई थी ऐसा रावण, घी के द्वारा अग्नि के समान बहुत अधिक प्रताप को प्राप्त हुआ ॥२५०॥<br>उसने कहा कि माता ! अपनी बहुत प्रशंसा करने से क्या लाभ है? परन्तु सच बात तुमसे कहता हूँ त्तो सुन ॥२५१॥ <br>विद्याओं के अहंकार से फूले यदि सबके सब विद्याघर मिलकर युद्ध के मैदान में आवें तो मेरी एक भुजा के लिए भी पर्याप्त नहीं हैं ॥२५२॥ <br>फिर भी विद्याओं की आराधना करना यह हमारे कुल के योग्य कार्य है अतः उसे करते हुए हमें लज्जित नहीं होना चाहिए ॥२५३॥ <br>जिस प्रकार साधु बड़े प्रयत्न से तप की आराधना करते हैं उसी प्रकार विद्याधरों के गोत्रज पुरुषों कों भी बड़े प्रयत्न से विद्या की आराधना करनी चाहिए ॥२५४॥ <br>इस प्रकार कहकर मान को धारण करता हुआ रावण अपने दोनों छोटे भाइयों के साथ विद्या सिद्ध करने के लिए घर से निकलकर आकाश की ओर चला गया । जाते समय माता-पिता ने उसका मस्तक चूमा था, उसने सिद्ध भगवान को नमस्कार किया था, मांगलिक संस्कार उसे प्राप्त हुए थे, उसका मन निश्चय से स्थिर था तथा प्रसन्नता से भरा था ॥२५५-२५६॥ <br>क्षण-भर में ही वह भीम नामक महावन में जा पहुँचा । जिनके मुख दाढ़ी से भयंकर थे ऐसे दुष्ट प्राणी उस वन में शब्द कर रहे थे ॥२५७॥ <br>सोते हुए अजगरों के श्वासोच्छ्‌वास से वहाँ बड़े-बड़े वृक्ष कम्पित हो रहे थे तथा नृत्य करते हुए व्यन्तरों के चरण-निक्षेप से वहाँ का पृथ्वीतल क्षोभित हो रहा था ॥२५८॥ <br>वहाँ की बड़ी-बड़ी गुफाओं में सूची के द्वारा दुर्भेद्य सघन अन्धकार का समूह विद्यमान था । वह वन इतना भयंकर था कि मानो साक्षात् काल ही सदा उसमें विद्यमान रहता था ॥२५९॥<br>देव भी भय से पीड़ित होकर उसके ऊपर नहीं जाते थे, तथा अपनी भयंकरता के कारण तीनों लोकों में प्रसिद्ध था ॥२६०॥<br>जिनकी गुफाओं के अग्रभाग अन्धकार से व्याप्त थे ऐसे वहाँ के पर्वत अत्यन्त दुर्गम थे और वहाँ के सुदृढ़ वृक्ष ऐसे जान पड़ते थे मानो लोक को ग्रसने के लिए ही खड़े हों ॥२६१॥<br>जिनके चित्त में किसी प्रकार का भेदभाव नहीं था, जिनकी आत्माएँ खोटी आशाओं से दूर थीं, जो शुक्ल-वस्त्र धारण कर रहे थे, जिनके मुख पूर्णचन्द्रमा के समान सौम्य थे और जो चूड़ामणि से सुशोभित थे ऐसे तीनों भाइयों ने उस भीम महावन में उत्तम शान्ति धारण कर महान् तपश्चरण करना प्रारम्भ किया ॥२६२-२६३॥ <br>उन्होंने एक लाख जप कर सर्वकामान्नदा नाम को आठ अक्षर वाली विद्या आधे ही दिन में सिद्ध कर ली ॥२६४॥<br>यह विद्या उन्हें जहाँ-तहां से मनचाहा अन्न लाकर देती रहती थी जिससे उन्हें क्षुधा सम्बन्धी पीड़ा नहीं होती थी ॥२६५॥<br>तदनन्तर हृदय को स्वस्थ कर उन्होंने सोलह अक्षर वाला वह मन्त्र जपना शुरू किया कि जिसकी दस हजार करोड़ आवृत्तियाँ, शास्त्रों में कही गयी हैं ॥२६६॥<br><br>तदनन्तर जम्बूद्वीप का अधिपति अनावृत नाम का यक्ष अपनी स्त्रियों से आवृत हो इच्छानुसार क्रीड़ा करने के लिए उस वन में आया ॥२६७॥<br>जिनकी आत्मा तपश्चरण में लीन थी ऐसे तीन भाई, हाव-भाव-पूर्वक क्रीड़ा करने वाली उस यक्ष की स्त्रियों के दृष्टिगोचर हुए ॥२६८॥<br>तदनन्तर कौतुक से जिनका चित्त आकुल हो रहा था ऐसी देवियाँ शीघ्र ही उनके पास इस प्रकार आयीं मानो उनके सौन्दर्य ने चोटी पकड़कर उन्हें खींच लिया हो ॥२६९॥<br>उन देवियों में कुछ देवियाँ घुँघराले बालों से सुशोभित मुख से भ्रमरसहित कमल की शोभा धारण कर रही थीं । उन्होंने कहा कि जिनके शरीर अत्यन्त सुकुमार हैं, जिनकी कान्ति और तेज सब ओर फैल रहा है तथा वस्त्र का जिन्होंने त्याग नहीं किया है, ऐसे आप लोग किस लिए तपश्चरण कर रहे हैं ॥२७०-२७१॥<br>शरीरों की ऐसी कान्ति भोगों के बिना नहीं हो सकती । तथा आपके ऐसे शरीर हैं कि जिससे आपको किसी अन्य से भय भी उत्पन्न नहीं हो सकता ॥२७२॥<br>कहाँ तो यह जटा रूप मुकुटों का भार और कहाँ यह प्रथम तारुण्य अवस्था? निश्चित ही आप लोग विरुद्ध पदार्थों का समागम सजाने के लिए ही उत्पन्न हुए हैं ॥२७३॥<br>स्थूल स्तन तटों के आस्फालन से उत्पन्न सुख की प्राप्ति के योग्य अपने इन हाथों को आप लोग शिला आदि कर्कश पदार्थो के समागम से पीड़ा क्यों-पहुँचा रहे हैं ॥२७४॥<br>अहो आश्चर्य है कि रूप से सुशोभित आप लोगों की बुद्धि बड़ी हलकी है कि जिससे भोगों के योग्य शरीर को आप लोग इस तरह दुःख दे रहे हैं ॥२७५॥<br>उठो घर चलें, हे विज्ञ पुरुषों! अब भी क्या गया है? प्रिय पदार्थों का अवलोकन कर हम लोगों के साथ महाभोग प्राप्त करो ॥२७६॥<br>उन देवियों ने यह सब कहा अवश्य, पर उनके चित्त में ठीक उस तरह स्थान नहीं पा सका कि जिस तरह कमलिनी के पत्र पर पानी के बूँदों का समूह स्थान नहीं पाता है ॥२७७॥<br>तदनन्तर कुछ दूसरी देवियाँ परस्पर में इस प्रकार कहने लगी कि हे सखियों! निश्चय ही ये काष्ठ हैं - लकड़ी के पुतले हैं इसीलिए तो इनके समस्त अंगों में निश्छलता दिखाई देती है ॥२७८॥<br>ऐसा कहकर तथा कुछ कुपित हो पास में जाकर उन देवियों ने उनके विशाल हृदय में अपने कर्णफूलों से चोट पहुँचायी ॥२७९॥ <br>फिर भी निपुण चित्त को धारण करने वाले तीनों भाई क्षोभ को प्राप्त नहीं हुए, सो ठीक ही है क्योंकि कायर पुरुष ही अपने प्रकृत लक्ष से भ्रष्ट होते हैं ॥२८०॥ <br>तदनन्तर देवियों के कहने से जिसके चित्त में आश्चर्य उत्पन्न हो रहा था ऐसे जम्बूद्वीपाधिपति अनावृत यक्ष ने भी हर्षित हो उन तीनों भाइयों से मुसकराते हुए कहा ॥२८१॥ <br>कि हे सत्पुरुषों! आप लोग किस प्रयोजन से कठिन तपश्चरण कर रहे हो? अथवा किस देव की आराधना करे रहे हो? सो शीघ्र ही कहो ॥२८०॥<br>यक्ष के ऐसा कहने पर भी जब वे मिट्टी से निर्मित पुतलों की तरह निश्चल बैठे रहे तब वह कुपित हो इस प्रकार बोला कि ॥२८३॥ <br>ये लोग मुझे भुलाकर अन्य किस देव का ध्यान करने के लिए उद्यत हुए हैं । अहो ! इन मूर्खों की यह सबसे बड़ी चपलता है ॥२८४॥<br>इस तरह कठोर वचन यक्षेन्द्र ने आज्ञा देने की प्रतीक्षा करनेवाले अपने सेवकों को इन तीन भाईयों पर उपद्रव करने की आज्ञा दे दी ॥२८५॥<br>वे किंकर स्वभाव से ही क्रूर थे फिर उससे भी अधिक स्वामी की आज्ञा पा चुके थे इसलिए नाना रूप धारण कर उनके सामने तरह-तरह की कियाएँ करने लगे ॥२८६॥<br>कोई यक्ष वेग से पर्वत के समान ऊँचा उछलछकर उनके सामने ऐसा गिरा मानो सब ओर से वज्र ही गिरा रहा हो ॥२८७॥<br>किसी यक्ष ने साँप बनकर उनके समस्त शरीर को लपेट लिया और कोई सिंह बनकर तथा मुँह फाड़कर उनके सामने आ पहुँचा ॥२८८॥<br>किन्हीं ने कानों के पास ऐसा भयंकर शब्द किया कि उससे समस्त दिशाएँ बहरी हो गयीं । तथा कोई दंशमशक बनकर, कोई हाथी बनकर, कोई आंधी बनकर, कोई दावानल बनकर और कोई समुद्र बनकर भिन्न-भिन्न प्रकार के उपद्रव करने लगे ॥२८९॥<br>ध्यानरूपी खम्भे में बद्ध रहने के कारण जिनका चित्त अत्यन्त निश्चल था ऐसे तीनों भाई जब पूर्वोक्त उपायों से विकार को प्राप्त नहीं हुए ॥२९०॥<br>तब उन्होंने विक्रिया से म्लेच्छों की एक बड़ी भयंकर सेना बनायी । वह सेना अत्यन्त क्रोधी चाण्डालों से युक्त थी, तीक्ष्ण शस्त्रों से भयंकर थी और अन्धकार के समूह के समान जान पड़ती थी ॥२९१॥<br>तब उन्होंने दिखाया कि युद्ध में जीतकर पुष्पान्त्तक नगर को विध्वस्त कर दिया है तथा तुम्हारे पिता रत्नश्रवा को भाई-बंधुओं सहित गिरफ्तार कर लिया गया है ॥२९२॥<br>अन्तःपुर भी हृदय को तोड़ देनेवाला विलाप कर रहा है और साथ ही साथ यह शब्द कर रहा है कि तुम्हारे जैसे पुत्रों के रहते हुए भी हम दुख को प्राप्त हुए हैं ॥२९३॥ <br>पिता इस प्रकार चिल्ला-चिल्लाकर उनके सामने बहुत भारी बाधा उत्पन्न कर रहा है कि हे पुत्रों ! इस महावन में म्लेच्छ मुझे मार रहे हैं सो मेरी रक्षा करो ॥२९४॥<br>उन्होंने दिखाया कि तुम्हारी माता को चाण्डाल बेड़ी में डालकर पीट रहें हैं, चोटी पकड़कर धसीट रहे हैं और वह आँसुओं की धारा छोड़ रही है ॥२९५॥<br>माता कह रही है कि हे पुत्रो ! देखो, वन में मैं ऐसी अवस्था को प्राप्त हो रही हूँ । यही नहीं तुम लोगों के सामने ही शबर लोग मुझे अपनी पल्‍ली-बसति में लिये जा रहे हैं ॥२०६॥<br>तुम यह पहले झूठ-मूठ ही कहा करते थे कि विद्याबल को प्राप्त सब विद्याधर मिलकर भी मेरी एक भुजा के लिए पर्याप्त नहीं हैं। परन्तु इस समय तो तुम तीनों ही इतने निस्तेज हो रहे हो कि एक ही म्लेच्छ के लिए पर्याप्त नहीं हो ॥२९७-२९८॥<br>हे दशाग्रीव, यह विभीषण तेरी व्यर्थ ही स्तुति करता था। जबकि तू माता की रक्षा नहीं कर पा रहा है तब तो मैं समझती हूँ कि तेरे एक भी ग्रीवा नहीं है ॥२९९॥<br>मानसे रहित तू जितने समय तक मेरे उदर में रहकर बाहर निकला है उतने समय तक यदि मैं मल को भी धारण करती तो अच्छा होता ॥३००॥<br>जान पड़ता है यह भानुकर्ण भी कर्णों से रहित है इसलिए तो मैं चिल्ला रही हूँ और यहाँ मेरे दुःख-भरे शब्द को सुन नहीं रहा है। देखो, केसा निश्चल शरीर धारण किये है ॥३०१॥ <br>यह विभीषण भी इस विभीषण नाम को व्यर्थ ही धारण कर रहा है और मुर्दा जैसा इतना अकर्मण्य हो गया है कि एक भी म्लेच्छ का निराकरण करने में समर्थ नहीं है ॥३०२॥ <br>देखो, ये म्लेज्छ, बहन चन्द्रनखा को धर्महीन बना रहे हैं सो इसपर भी तुम दया क्यों नहीं करते हो ? माता-पिता की अपेक्षा भाई का बहन पर अधिक प्रेम होता है पर इसकी तुम्हें चिन्ता कहां है ? ॥३०३॥<br>हे पुत्रों ! विद्या सिद्ध की जाती है आत्मीयजनों की समृद्धि के लिए, सो उन आत्मीयजनों की अपेक्षा माता-पिता श्रेष्ठ हैं और माता-पिता की अपेक्षा बहन श्रेष्ठ है यही सनातन व्यवस्था है ॥३०४॥<br>जिस प्रकार विषधर सर्प की दृष्टि पड़ते ही वृक्ष भस्म हो जाते हैं उसी प्रकार तुम्हारी भौंह के संचार मात्र से म्लेच्छ भस्म हो सकते हैं ॥३०५॥<br>मैंने तुम लोगों को सुख पाने की इच्छा से ही उदर में धारण किया था क्योंकि पुत्र वही कहलाते हैं जो पाये की तरह माता-पिता को धारण करते हैं, उनकी रक्षा करते हैं ॥३०६॥<br>इतना सब कुछ करने पर भी जब उनका ध्यान भंग नहीं हुआ, तब उन देवों ने अत्यन्त भयंकर मायामयी कार्य करना शुरू किया ॥३०७॥<br>उन्होंने उन तीनों के सामने तलवार की धार से माता-पिता का सिर काटा तथा रावण के सामने उसके अन्य दो भाइयों का सिर काटकर गिराया ॥३०८॥<br>इसी प्रकार उन दो भाइयों के सामने रावण का सिर काटकर गिराया। इस कार्य से विभीषण और भानुकर्ण के ध्यान में क्रोधवश कुछ चंचछता आ गयी ॥३०९॥ <br>परन्तु दशानन भावों की शुद्धता को धारण करता हुआ सुमेरु के समान स्थिर बना रहा। वह महाश्क्तिशाली तथा दृढ़श्रद्धानी जो था ॥३१०॥<br>उसने इन्द्रियों के संचार को अपने आप में हो रोककर बिजली के समान चंचल मन को दास के समान आज्ञाकारी बना लिया था ॥३११॥ <br>शत्रु से बदला लेने की इच्छारूपी कण्टक तथा जितेन्द्रियतारूपी संवर दोनों ही जिसकी रक्षा कर रहे थे, ऐसा दशानन ध्यान-सम्बन्धी दोषों से रहित होकर प्रयत्न-पूर्वक मन्त्र का ध्यान करता रहा ॥३१२॥ <br>आचार्य कहते हैं कि यदि ऐसा ध्यान कोई मुनिराज घारण करते तो उस ध्यान के प्रभाव से उसी समय अष्टकर्मों का विच्छेद कर देते ॥३१३॥ <br>इसी बीच में हाथ जोड़कर सामने खड़ी हुई अनेक हजार शरीर धारिणी विद्याएँ दशानन को सिद्ध हो गयीं ॥३१४॥<br>मन्त्र जपने की संख्या समाप्त नहीं हो पायी कि उसके पहले ही समस्त विद्याएँ उसे सिद्ध हो गयीं, सो ठीक ही है क्योंकि दृढ़ निश्चय से क्या नहीं मिलता है ? ॥३१५॥<br>दृढ़ निश्चय भी पूर्वोपार्जित उज्ज्वल कर्म से ही प्राप्त होता है । यथार्थ में कर्म ही दुःखानुभव में विघ्न उत्पन्न करते हैं ॥३१६॥<br>योग्य समय पात्र के लिए दान देना, क्षेत्र में आयु की स्थिति समाप्त होना तथा रत्नत्रय की प्राप्तिरूपी फल से युक्त विद्या का प्राप्त होना, इन तीन कार्यों को अभव्य जीव कभी नहीं पाता है ॥३१७॥<br>किसी को दस वर्ष में, किसी को एक माह में और किसी को एक क्षण में ही विद्याएं सिद्ध हो जाती हैं, सो यह सब कर्मों का प्रभाव है ॥३१८॥<br>भले ही पृथिवी पर सोवे, चिरकाल तक भोजन का त्याग रखे, रात-दिन पानी में डूबे रहे, पहाड की चोटी से गिरे, और जिससे मरण भी हो जावे ऐसी शरीर सुखानेवाली क्रियाएँ करे तो भी पुण्य-रहित जीव अपना मनोरथ सिद्ध नहीं कर सकता ॥३१९-३२०॥<br>जिन्होने पूर्व-भव में अच्छे कार्य किये हैं, उन्हें सिद्धि अनायास ही प्राप्त होती है । तपश्चरण आदि क्रियाएँ तो निमित्त-मात्र हैं पर जिन्होंने पूर्वभव में उत्तम-कार्य नहीं किये, वे व्यर्थ ही मृत्यु को प्राप्त होते हैं - उनका जीवन निरर्थक जाता है ॥३२१॥<br>इसलिए मनुष्य को पूर्ण आदर से आचार्य की सेवा कर सदा पुण्य का ही संचय करना चाहिए क्योंकि पुण्य के बिना सिद्धि कैसे हो सकती है ? ॥३२२॥<br>गौतम-स्वामी कहते हैं कि हे श्रेणिक ! पुण्य का प्रभाव देखो कि महामनस्वी दशानन, समय पूर्ण न होने पर भी विद्याओं की सिद्धि को प्राप्त हो गया ॥३२३॥<br>अब मैं संक्षेप से विद्याओं का नामोल्लेख करता हूँ। विद्याओं के ये नाम उनके अर्थ-कार्य की सामर्थ्य से ही प्राप्त हुए हैं - प्रचलित हैं। हे श्रेणिक ! सावधान चित्त होकर सुनो ॥३२४॥ संचारिणी, कामदायिनी, कामगामिनी, दुर्निवारा, जगत्कम्पा, प्रज्ञप्ति, भानुमालिनी, अणिमा, लघिमा, क्षोम्या, मनःस्तम्भनकारिणी, संवाहिनी, सुरध्वंसी, कौमारी, वधकारिणी, सुविधाना, तपोरूपा, दहनी, विपुलोदरी, शुभप्रदा, रजोरूपा, दिनरात्रिविधायिनी, वज्रोदरी, समाकृष्टि, अदर्शनी, अजरा, अमरा, अनलस्तम्भिनी, तोयस्तम्भिनी, गिरिदारणी, अवलोकिनी, अरिध्वंसी, घोरा, धीरा, भुजंगिनी, वारुणी, भुवना, अवध्या, दारुणा, मदनाशिनी, भास्करी, भयसंभूति, ऐशानी, विजया, जया, बन्धनी, मोचनी, वाराही, कुटिलाकृति, चित्तोद्भवकरी, शान्ति, कौबेरी, वशकारिणी, योगेश्वरी, बलोत्सादी, चण्डा, भीति और प्रवर्षिणी आदि अनेक महाविद्याओं को निश्चल परिणामों का धारी दशानन पूर्वोपार्जित पुण्य-कर्म के उदय से थोड़े हो दिनों में प्राप्त हो गया ॥३२५-३३२॥<br>सर्वाहा, रतिसंवृद्धि, जृम्भिणी, व्योमगामिनी और निद्राणी ये पांच विद्याएँ भानुकर्ण को प्राप्त हुईं ॥३३३॥<br>सिद्धार्था, भत्रुदमनी, निर्व्याघाता और आकाशगामिनी ये चार विद्याएँ प्रिय स्त्रियॉं के समान विभीषण को प्राप्त हुईं ॥३३४॥<br>इस प्रकार विद्याओं के ऐश्वर्य को प्राप्त हुए वे तोनों भाई महाहर्ष के कारणभूत नूतन जन्म को ही मानो प्राप्त हुए थे ॥३३५॥<br>तदनन्तर यक्षों के अधिपति अनावृत यक्ष ने भी विद्याओं को आया देख महावैभव से उन तीनों भाइयों की पूजा की और उन्हें दिव्य अलंकारों से अलंकृत किया ॥३३६॥<br>दशानन ने विद्या के प्रभाव से स्वयंप्रभ नामक, नगर बसाया । वह नगर मेरुपर्वत के शिखर के समान ऊँचे-ऊँचे मकानों की पंक्ति से सुशोभित था ॥३३७॥<br>जिनके झरोखों में मोतियों की झालर लटक रही थी, जो बहुत ऊंचे थे तथा जिनके खम्भे रत्न और स्वर्ण के बने थे ऐसे जिनमन्दिरों से अलंकृत था ॥३३८॥<br>परस्पर की किरणों के सम्बन्ध से जो इन्द्रधनुष उत्पन्न कर रहे थे, तथा निरन्तर स्थिर रहनेवाली बिजली के समान जिनकी प्रभा थी ऐसे रत्नों से वह नगर सदा प्रकाशमान रहता था ॥३३९॥ <br>उसी नगर के गगनचुम्बी राजमहल में विद्याबल से सम्पन्न दशानन अपने दोनों भाइयों के साथ सुख से रहने लगा ॥३४०॥<br>तदनन्तर आश्चर्य से भरे जम्बूद्वीप के अधिपति अनावृत यक्ष ने एक दिन दशानन से कहा कि हे महाबुद्धिमान्‌ ! में तुम्हारे वीर्य से बहुत प्रसन्‍न हूँ ॥३४१॥<br>अतः जिसके अन्त में पूर्व, पश्चिम, उत्तर, दक्षिण इस प्रकार चार समुद्र हैं तथा जो नागकुमार और व्यन्तर देवों से व्याप्त है ऐसे इस जम्बूद्वीप में इच्छानुसार रहो ॥३४२॥<br>मैं इस समस्त द्वीप का अधिपति हूँ, मेरा कोई भी प्रतिद्वन्दी नहीं है, अतः तुम्हें वरदान देता हूँ कि तुम शत्रु-समूह को उखाड़ते हुए इस जम्बूद्वीप में इच्छानुसार सर्वत्र विचरण करो ॥३४३॥<br>हे वत्स ! मैं तुझपर प्रसन्न हूँ और तेरे स्मरण-मात्र से सदा तेरे सामने खड़ा रहूँगा । मेरे प्रभाव से तेरे मनोरथ में बाघा पहुंचाने के लिए इन्द्र भए समर्थ नहीं हो सकेगा फ़िर साधारण मनुष्य की तो बात ही क्या है ? ॥३४४॥<br>तू अपने दोनों भाइयों के साथ सुखी रहता हुआ दीर्घ-काल तक जीवित रह । तेरी दिव्य-विभूतियां सदा बढ़ती रहें और बन्घुजन सदा उनका सेवन करते रहें ॥३४५॥<br>इस प्रकार यथार्थ आशीर्वाद से उन तीनों भाइयों को आनन्दित कर वह यक्ष परिवार के साथ अपने स्थान पर चला गया ॥३४६॥<br><br>तदनन्तर दशानन को विद्याओं से आलिंगित सुन, चारों-ओर से राक्षसों के समूह महोत्सव करते हुए उसके समीप आये ॥३४७॥<br>उनमें कोई तो नृत्य करते थे, कोई ताल बजाते थे, कोई हर्ष से इतने फूल गये थे कि अपने शरीर में ही नहीं समाते थे ॥३४८॥<br>कितने ही लोग शत्रुपक्ष को भयभीत करनेवाला जोर का सिंहनाद करते थे, कोई आकाश को चूना से लिप्त करते हुए की तरह चिरकाल तक हँसते रहते थे ॥३४९॥<br>प्रीति से भरे सुमाली, माल्यवान्‌, सूर्यरज और ऋक्षरज उत्तमोत्तम रथों पर सवार हो उसके समीप आये ॥३५०॥<br>इनके सिवाय अन्य सभी कुटुम्बीजन, कोई विमानों पर बेठकर, कोई घोड़ों पर सवार होकर और कोई हाथियों पर आरूढ़ होकर आये। वे सब भय से रहित थे ॥३५१॥<br>अथानन्तर पुत्र के स्नेह से जिसका मन भर रहा था ऐसा रत्नश्रवा पताकाओं से आकाश को निरन्तर शुक्ल करता हुआ बड़ी विभूति के साथ आया। बन्दीजनों के समूह उसकी स्तुति कर रहे थे, और वह किसी बडे राजमहल के समान सुन्दर रथ पर सवार था ॥३५२-३५३॥<br>ये सब मिलकर साथ ही साथ आ रहे थे सो मार्ग में पंचसंगम नामक पर्वत पर उन्होंने शत्रु के भय के कारण बहुत ही दुख से रात्रि बितायी ॥२५४॥<br>तदनन्तर केकसी के पुत्र दशानन आदि ने आगे जाकर उन सबकी अग॒वानी की। उन्होंने गुरुजनों को प्रणाम किया, मित्रों का आलिंगन किया और भृत्यों की ओर स्नेहपूर्ण दृष्टि से देखा ॥३५५॥ <br>गुरुजनों ने भी दशानन आदि से शरीर की कुशल-क्षेम पूछी, विद्याएँ किस तरह सिद्ध हुईं आदि का वृत्तान्त भी बार-बार पूछा सो ऐसे अवसर पर किसी बात को बार-बार पूछना निनन्‍दनीय नहीं है ॥३५६॥ <br>राक्षस तथा वानर-वंशियों ने देवलोक के समान उस स्वयंप्रभनगर को बड़े आश्चर्य के साथ देखा ॥३५७॥<br>जिनके नेत्र आनन्द से व्याप्त थे ऐसे माता-पिता ने प्रणाम करते हुए दशानन आदि के शरीर का कांपते हुए हाथों से चिरकाल तक स्पर्श किया ॥३५८॥<br>जब सूर्य आकाश के मध्यभाग में था तब दिव्य वनिताओं ने बड़े उत्सव के साथ उन तीनों कुमारों की स्नानाविधि प्रारम्भ की ॥३५०॥ <br>जिनके चारों ओर मोतियों के समूह व्याप्त थे तथा जो नाना प्रकार के रत्नों से समृद्ध थे ऐसे उत्कृष्ट स्वर्ण-निर्मित स्नान की चौकियों पर वे आसीन हुए ॥३६०॥ <br>पल्लवों के समान लाल-लाल कान्ति के धारक दोनों पैर उन्होंने पादपीठ पर रखे थे और उससे वे ऐसे जान पड़ते थे मानो उदयाचल के शिखरपर वर्तमान सूर्य ही हो ॥३६१॥<br>तदनन्तर रत्नमयी, सुवर्णमयी और रजतमयी उन कलशों से उनका अभिषेक शुरू हुआ कि जिनके मुख पल्लवों से आच्छादित थे, जो हारों से सुशोभित थे, चन्द्रमा तथा सूर्य के साथ स्पर्धा करनेवाली कान्ति से जिनका आत्म-स्वरूप आच्छादित था, जो अपनी सुगन्ध से दिग्मण्डल को सुवासित करनेवाले जल से पूर्ण थे, जिनमें एक तो प्रधान मुख था तथा अन्य छोटे-छोटे अनेक मुख थे, जिनके आस-पास भ्रमरों के समूह मंडरा रहे थे और जो जलपात के कारण गम्भीर मेघ के समान गरज रहे थे ॥३६२-३६४॥<br>तदनन्तर शरीर को कान्ति बढ़ाने में कुशल उबटना आदि लगाकर सुगन्धित जल से उनका अभिषेक किया गया । उस समय तुरही आदि वादित्रों के मंगलमय शब्दों से वहाँ का वातावरण आनन्दमय हो रहा था ॥३६५॥<br>तत्पश्यात्‌ दिव्य वास्त्राभूषणों से उनके शरीर अलंकृत किये गये और कुलांगनाओं ने बड़े आदर से अनेक मंगलाचार किये ॥३६६॥<br>तदनन्तर जो देवकुमारों के समान जान पड़ते थे और आत्मीयजनों को आनन्द प्रदान कर रहे थे ऐसे उन तीनों कुमारों ने बड़ी विनय से गुरुजनों की चरण-वन्दना की ॥३६७॥<br>तदनन्तर गुरुजनों ने देखा कि इन्हें जो विद्याओं से सम्पदाएं प्राप्त हुई हैं वे हमारे आशीर्वाद से भी अधिक है अतः उन्होंने यही कहा कि तुम लोग चिरकाल तक जीवित रहो ॥३६८॥<br>सुमाली, माल्यवान्‌, सूर्यरज, ऋक्षरज और रत्नश्ववा ने स्नेहवश उनका बार-बार आलिंगन किया था ॥३६९॥<br>तदनन्तर इच्छानुसार जिन्हें सब सम्पदाएँ प्राप्त थीं ऐसे उन सब लोगों ने बन्घुजनों तथा भृत्य-वर्ग से आवृत होकर भोजन किया ॥३७०॥<br>तदनन्तर दशानन ने वस्त्र आदि देकर गुरुजनों की पूजा की और यथायोग्य भृत्यवर्ग का भी सम्मान किया ॥३७१॥<br>तत्पश्चात्‌ प्रीति से जिनके नेत्र फूल रहे थे, ऐसे समस्त गुरुजन निश्चिन्तता से बेठे थे । प्रकरण पाकर उन्होंने कहा कि हे पुत्रों ! इतने दिन तक तुम सब सुख से रहे ? ॥३७२॥<br>तब दशानन आदि कुमारों ने हाथ जोड़ सिर से लगाकर प्रणाम करते हुए कहा कि आप लोगों के प्रसाद से हम सब को कुशल है ॥३७३॥<br>तदनन्तर प्रकरणवश माली के मरण की चर्चा करते हुए सुमाली इतने शोक-ग्रस्त हुए कि उन्हें तत्काल ही मूर्च्छा आ गयी ॥३७४॥<br>तत्पश्चात्‌ रत्नश्ववा के ज्येष्ठ पुत्र दशानन ने अपने शीतल हाथ से स्पर्श कर उन्हें पुनः सचेत किया ॥३७५॥<br>तथा बर्फ के समान ठण्डे ओर समस्त  शत्रु-समूह के घातरूपी बीज के अंकुरोद्गम के समान शक्तिशाली वचनों से उन्हें आनन्दित किया ॥३७६॥<br>तब कमल के समान नेत्रों से सुशोभित दशानन को देख, सुमाली तत्काल ही सब शोक छोड़कर पुनः आनन्द को प्राप्त हो गये ॥३७७॥<br>ओर दशानन से हृदयहारी सत्य वचन कहने लगे कि अहो वत्स ! सचमुच ही तुम्हारा उदार बल देवताओं को सन्‍तुष्ट करनेवाला है ॥३७८॥<br>अहो ! तुम्हारी यह कान्ति सूर्य को जीतकर स्थित है और तुम्हारा गाम्भीर्य समुद्र को दूर हटाकर विद्यमान है ॥३७९॥<br>अहो ! तुम्हारा यह कान्ति-सहित पराक्रम सर्वजनातिगामी है अर्थात्‌ सब लोगों से बढ़कर है । अहो पुत्र ! तुम राक्षसवंश के तिलक-स्वरूप उत्पन्न हुए हो ॥३२८०॥<br>हे दशानन ! जिस प्रकार सुमेरु-पर्वत से जम्बूद्वीप सुशोभित है और चन्द्रमा तथा सूर्य से आकाश सुशोभित होता है, उसीप्रकार लोगों को महान आश्चर्य में डालनेवाली चेष्टाओं से युक्त तुझ सुपुत्र से यह राक्षसवंश सुशोभित हो रहा है ॥३८१-३८२॥<br>मेघवाहन आदि तुम्हारे कुल के पूर्वपुरुष थे जो लंकापुरी का पालन कर तथा अन्त में तपश्चरण कर मोक्ष गये हैं ॥३८३॥<br>अब हमारे दुःखों को दूर करनेवाले पुण्य से तू उत्पन्न हुआ है। हे पुत्र! एक तेरे मुख से मुझे जो सन्‍तोष हो रहा है उसका वर्णन कैसे कर सकता हूँ ॥३८४॥<br>इन विद्याघरोंने तो जीवित रहने की आशा छोड़ दी थी अब तुझ उत्साही के उत्पन्न होने पर फिर से आशा बांधी है ॥३८५॥<br>एक बार हम जिनेन्द्र भगवान्‌ को वन्दना करने के लिए कैलाश पर्वत पर गये थे । वहां अवधिज्ञान के धारी मुनिराज को प्रणाम कर हमने पूछा था कि हे नाथ ! लंका में हमारा निवास फिर कब होगा ? इसके उत्तर में दयालु मुनिराज ने कहा था ॥३८६-३८७॥ कि तुम्हारे पुत्र से वियद्बिन्दु की पुत्री में जो उत्तम पुरुष जन्म प्राप्त करेगा वही तुम्हारा लंका में प्रवेश करानेवाला होगा ॥३८८॥<br>वह पुत्र बल और पराक्रम का धारी तथा सत्त्व, प्रताप, विनय, लक्ष्मी, कीर्ति और कान्ति का अनन्य आश्रय होगा तथा भरत-क्षेत्र के तीन-खण्डों का पान करेगा ॥३८९॥ शत्रु के द्वारा अपने अधीन की हुई लक्ष्मी को यही पुत्र उससे मुक्त करावेगा इसमें आश्चर्य की भी कोई बात नहीं है क्योंकि वह लंका में परम लक्ष्मी को प्राप्त होगा ॥३९०॥ <br>सो कुल के महोत्सवस्वरुप तू उत्पन्न हो गया है, तेरे सब लक्षण शुभ हैं तथा अनुपमरूप से तू सबके नेत्रों को हरनेवाला है ॥३९१॥<br>सुमाली के ऐसा कहने पर दक्शानन ने लज्जा से अपना मस्तक नीचा कर लिया और 'एयमस्तु' कह हाथ जोड़ सिर से लगाकर सिद्ध भगवान्‌ को नमस्कार किया ॥३९२॥<br>तदनन्तर उस बालक के प्रभाव से सब बन्घुजन शत्रु के भय से रहित हो यथास्थान सुख से रहने लगे ॥३९३॥<br><br>तदनन्तर गौतमस्वामी राजा श्रेणिक से कहते हैं कि हे राजन! इस प्रकार पूर्वोपार्जित पुण्यकर्म के प्रभाव से मनुष्य कीर्ति के द्वारा दिग्दिगन्तराल तथा लोक को आच्छादित करते हुए लक्ष्मी को प्राप्त होते हैं। इसमें मनुष्य की आयु कारण नहीं है। क्या अग्नि का एक कण क्षणभर में विशाल वन को भस्म नहीं कर देता अथवा सिंह का बालक मदोन्‍मत्त हाथियों के झुण्ड को विदीर्ण नहीं कर देता ? ॥३९४॥<br>चन्द्रमा की किरणों का एक अंश, सूर्य की किरणों से उत्पादित प्राणियों के सन्‍ताप को दूर करता हुआ शीघ्र ही कुमुदिनियों में उल्लास पैदा कर देता है और सूर्य उदित होते ही निद्रा को दूर हटानेवाली अपनी किरणों से मेघमाला के समान मलिन अन्धकार को दूर कर देता है ॥३९५॥<br><br>इस प्रकार आर्य नाम से प्रसिद्ध रविषेणाचार्य विरचित पद्मचरित में दशानन का वर्णन करनेवाला सातवां पर्व पूरा हुआ ॥७॥</div>
<div class=paragraph>अथानन्तर रथनूपुर अत्यन्त पराक्रम का धारी राजा सहस्रार राज्य करता था ॥१॥</div>
<div class=paragraph>उसकी मैनासुन्दरी नामक प्रिय स्‍त्री थी । मैनासुन्दरी मन तथा शरीर दोनों से ही सुन्दर थी और अनेक उत्तमोत्तम गुणों से युक्त थी ॥२॥</div>
<div class=paragraph>वह गर्भिणी हुई । गर्भ के कारण उसका समस्त शरीर कृश हो गया और समस्त आभूषण शिथिल पड़ गये । उसे बड़े आदर के साथ देखकर राजा सहसा ने पूछा कि हे प्रिये! तेरे अंग अत्यन्त कृशता को क्यों धारण कर रहे है? तेरी क्या अभिलाषा है? जो मेरे राज्य में दुर्लभ हो ॥३-४॥</div>
<div class=paragraph>हे प्राणों से अधिक प्यारी देवी ! कह तेरी क्या अभिलाषा है? मैं आज ही उसे अच्छी तरह पूर्ण करूंगा ॥५॥</div>
<div class=paragraph>हे कान्ते! देवांगनाओं पर शासन करने वाली इन्द्राणी को भी मैं ऐसा करने में समर्थ हूँ कि वह अपनी हथेलियों से तेरे पाद मर्दन करे ॥६॥</div>
<div class=paragraph>पति के ऐसा कहने पर उसकी सुन्दर गोद में बैठी मैनासुन्दरी, विनय से लीला पूर्वक इस प्रकार के वचन बोली ॥७॥</div>
<div class=paragraph>हे नाथ! जब से यह कोई बालक मेरे गर्भ में आया है तभी से इन्द्र की सम्पदा भोगने की मेरी इच्छा है ॥८॥</div>
<div class=paragraph>हे स्वामिन्! अत्यन्त विवशता के कारण ही मैंने लज्जा छोड़कर ये मनोरथ आपके लिए प्रकट किये है ॥९॥</div>
<div class=paragraph>वल्लभा के ऐसा कहते ही विध्याचल से समृद्ध सहस्त्रार ने तत्क्षण ही उसके लिए इन्द्र जैसी भोग सम्पदा तैयार कर दी ॥१०॥</div>
<div class=paragraph>इस प्रकार दोहद पूर्ण होने से उसका समस्त शरीर पुष्ट हो गया और वह कहने में न आवे ऐसी दीप्ति तथा कान्ति धारण करने लगी ॥११॥</div>
<div class=paragraph>उसका इतना तेज बढ़ा कि वह ऊपर आकाश में जाते हुए सूर्य से भी खिन्न हो उठती थी तथा समस्त दिशाओं को आज्ञा देने की उसकी इच्छा होती थी ॥१२॥</div>
<div class=paragraph>समय पूर्ण होने पर उसने, जिसका शरीर समस्त लक्षणों से युक्त था तथा जो बान्धव जनों के हर्ष और सम्पदा का उत्तम कारण था ऐसा पुत्र उत्पन्न किया ॥१३॥</div>
<div class=paragraph>तदनन्तर हर्ष से भरे सहसा ने पुत्र-जन्म का महान् उत्सव किया । उस समय शंख और तुरही के शब्दों से दिशाएँ बहरी हो गयी थीं ॥१४॥</div>
<div class=paragraph>नगर की स्त्रियां नृत्य करते समय जब नुपूरों की झनकार के साथ अपने पैर पृथिवी पर पटकती थीं तो पृथिवी तल काँप उठता था ॥१९॥</div>
<div class=paragraph>बिना विचार किये इच्छानुसार धन दान में दिया गया । मनुष्यों की बात दूर रही हाथियों ने भी उस समय अपनी चंचल सूंड़ ऊपर उठाकर गर्जना करते हुए नृत्य किया था ॥१६॥</div>
<div class=paragraph>शत्रुओं के घरों में शोक सूचक उत्पात होने लगे और बन्धुजनों के घरों में बहुत भारी सम्पदाओं की सूचना देने वाले शुभ शकुन होने लगे ॥१७॥</div>
<div class=paragraph>चूँकि बालक के गर्भ में रहते हुए माता को इन्द्र के भोग भोगने की इच्छा हुई थी इसलिए पिता ने उस बालक का इन्द्र नाम रखा ॥१८॥</div>
<div class=paragraph>वह बाल कथा फिर भी उसकी क्रीड़ाएँ शक्तिसम्पन्न तरुण मनुष्य को जीतने वाली थी, शत्रुओं का मान खण्डित करने वाली थीं और उत्तम कार्य में प्रवृत्त थीं ॥१९॥</div>
<div class=paragraph>क्रम-क्रम से वह उस यौवन को प्राप्त हुआ जिसने तेज से सूर्य को, कान्ति से चन्द्रमा को और स्थैर्य से पर्वत को जीत लिया था ॥२०॥</div>
<div class=paragraph>उसके कन्धे दिग्गज के गण्डस्थल के समान स्थूल और भुजाएँ गोल थीं तथा उसने विशाल वक्षस्थल से समस्त दिशाएँ मानो आच्छादित ही कर रखी थीं ॥२१॥</div>
<div class=paragraph>जिनके घुटने मांसपेशियों में वृद्ध थे ऐसी उसकी दोनों गोल जाँघें स्तम्भों की तरह वक्षस्थल रूपी भवन को धारण करने के कारण परम स्थिरता को प्राप्त हुई थीं ॥२२॥</div>
<div class=paragraph>बहुत भारी विद्याबल और ऋद्धि से सम्पन्न उस तरुण इन्द्र ने विजयार्ध पर्वत के समस्त विद्याधर राजाओं को बेंत के समान नम्र वृत्ति धारण करा रखी थी अर्थात् सब उसके आज्ञाकारी थे ॥२३॥</div>
<div class=paragraph>उसने इन्द्र के महल के समान सुन्दर महल बनवाया । अड़तालीस हजार उसकी स्त्रियाँ थीं । छब्बीस हजार नृत्यकार नृत्य करते थे । आकाश में चलने वाले हाथियों और घोड़ों की तो गिनती ही नहीं थी ॥२४-२५॥</div>
<div class=paragraph>एक हाथी था, जो चन्द्रमा के समान सफेद था, ऊँचा था, आकाशरूपी आँगन में चलनेवाला था, जिसे कोई रोक नहीं सकता था, महा शक्तिशाली था, आठ दाँतों से सुशोभित था, बड़ी मोटी गोल सूंड़ से जो दिशाओं में मानो अर्गल लगा रखता था, तथा गुणों के द्वारा पृथिवी पर प्रसिद्ध था, उसका उसने ऐरावत नाम रखा था ॥२६-२७॥</div>
<div class=paragraph>चारों दिशाओं में परम शक्ति से युक्त चार लोकपाल नियुक्त किये, पट्टरानी का नाम शची और सभा का नाम सुधर्मा रखा ॥२८॥</div>
<div class=paragraph>वज्र नाम का शस्त्र, तीन सभाएं, अप्सराओं के समूह, हरिणकेशी सेनापति, अश्विनी कुमार वैद्य, आठ वसु, चार प्रकार के देव, नारद, तुम्बुरु, विश्वास आदि गायक, उर्वशी, मेनका, मजुस्वनी आदि अप्सरा, और बृहस्पति मन्त्री आदि समस्त वैभव उसने इन्द्र के समान ही निश्चित किया था ॥२९-३१॥</div>
<div class=paragraph>तदनन्तर यह, नमि विद्याधर के पुण्योदय से प्राप्त इन्द्र का ऐश्वर्य धारण करता हुआ समस्त विद्याधरों का अधिपति हुआ ॥३२॥</div>
<div class=paragraph>इसी समय लंकापुरी का स्वामी महा मानी माली था सो समस्त विद्याधरों पर पहले ही के समान शासन करता था ॥३३॥</div>
<div class=paragraph>अपने भाइयों के बल से गर्व को धारण करनेवाला माली, लंका में रहकर ही विजयार्ध पर्वत के समस्त नगरों में अपना शासन करता था ॥३४॥</div>
<div class=paragraph>वेश्या, वाहन, विमान, कन्या, वस्त्र तथा आभूषण आदि जो-जो श्रेष्‍ठ वस्तु, दोनों श्रेणियों में गुप्तचरों से इसे मालूम होती थी उस सबको धीर-वीर माली जबरदस्ती शीघ्र ही अपने यहाँ बुलवा लेता था । वह बल, विद्या, विभूति आदि से अपने आपको ही सर्वश्रेष्ठ मानता था ॥३५-३६॥</div>
<div class=paragraph>अब इन्द्र का आश्रय पाकर विद्याधर माली की आज्ञा भंग करने लगे सो यह समाचार सुन महाबलवान् माली भाई तथा किष्किन्ध के पुत्रों के साथ विजयार्ध गिरि को ओर चला ॥३७॥</div>
<div class=paragraph>कोई अनेक प्रकार की कान्ति को धारण करने वाले तथा सन्ध्याकार के मेघों के समान ऊँचे विमानों पर बैठकर जा रहे थे, कोई बड़े-बड़े महलों के समान सुवर्णजटित रथों में बैठकर चल रहे थे, कोई मेघों के समान श्यामवर्ण हाथियों पर बैठे थे, कोई मन के समान शीघ्र गमन करने वाले घोड़ों पर सवार थे, कोई शार्दूलों पर, कोई चीतों पर, कोई बैलों पर, कोई सिंहों पर, कोई ऊँटों पर, कोई गधों पर, कोई भैंसों पर, कोई हंसों पर, कोई भेड़ियों पर तथा कोई अन्य वाहनों पर बैठकर प्रस्थान कर रहे थे। इस प्रकार महा देदीप्यमान शरीर के धारक अन्यान्य वाहनों से समस्त आकाश गण को आच्छादित करता हुआ माली विजयार्ध के निकट पहुँचा ॥३८-४०॥</div>
<div class=paragraph>अथानन्तर भाई के स्नेह से भरे सुमाली ने माली से कहा कि हे भाई! हम सब आज यहीं ठहरें, आगे न चलें अथवा लंका को वापस लौट चलें । इसका कारण यह है कि आज मार्ग में बार-बार अपशकुन दिखाई देते हैं ॥४१-४२॥</div>
<div class=paragraph>देखो उधर सूखे वृक्ष के अग्रभाग पर बैठा कौआ एक पैर संकुचित कर बार-बार पंख फड़फड़ा रहा है । उसका मन अत्यन्त व्याकुल दिखाई देता है, सूखा काठ चोंच में दबाकर सूर्य की ओर देखता हुआ क्रूर शब्द कर रहा है मानो हम लोगों को आगे जाने से रोक रहा है ॥४३-४४॥</div>
<div class=paragraph>इधर ज्वालाओं से जिसका मुख अत्यन्त रुद्र मालूम होता है ऐसी यह शृगाली दक्षिण दिशा में रोमांच धारण करती हुई भयंकर शब्द कर रही है ॥४५॥</div>
<div class=paragraph>देखो, परिवेष से युक्त सूर्य के बिम्ब में वह भयंकर कबन्ध दिखाई दे रहा है और उससे खून की बूंदों का समूह बरस रहा है ॥४६॥</div>
<div class=paragraph>उधर समस्त पर्वतों को कम्पित करने वाले भयंकर वज्र गिर रहे हैं तो इधर आकाश में खुले केश धारण करने वाली समस्त स्त्रियों दिखाई दे रहीं हैं ॥४७॥</div>
<div class=paragraph>देखो, दाहिनी ओर वह गर्दन ऊपर को मुख उठाकर आकाश को बड़ी तीक्ष्णता से मुखरित कर रहा है तथा खुर के अग्रभाग से पृथिवी को खोदता हुआ भयंकर शब्द कर रहा है ॥४८॥</div>
<div class=paragraph>तदनन्तर बाजूबन्दों से दोनों भुजाओं को अच्छी तरह पीड़ित करते हुए माली ने मुस्कराकर सुमाली को इस प्रकार स्पष्ट उत्तर दिया कि शत्रु के वध का संकल्प कर तथा विजयी हाथी पर सवार हो जो पुरुषार्थ का धारी युद्ध के लिए चल पड़ा है, वह वापस कैसे लौट सकता है ॥४९-५०॥</div>
<div class=paragraph>जो मदमत्त हाथी की दाढ़ी को हिला रहा है, अपनी आँखों से ही जिसने शत्रुओं को भयभीत कर दिया है, जो तीक्ष्ण बाणों से परिपूर्ण है, दाँतों से जिसने अधरों चबा रखा है, तनी हुई भृकुटियों से जिसका मुँह कुटिल हो रहा है तथा देव लोग जिसे आश्चर्यचकित हो देखते हैं, ऐसा योद्धा क्या वापस लौटता है ॥५१-५२॥</div>
<div class=paragraph>मैंने मेरु पर्वत की कन्दराओं तथा सुन्दर नन्दन वन में रमण किया है, गगनचुम्बी जिनमन्दिर बनवाये हैं ॥५३॥</div>
<div class=paragraph>किमिचछक दान दिया है, उत्तमोत्तम भोग भोगे हैं और समस्त संसार को उज्ज्‍वल करने वाला यश उपार्जित किया है ॥५४॥</div>
<div class=paragraph>इस प्रकार जन्म लेने का जो कार्य था उसे मैं कर चुका हु, कृतकृत्य हुआ हूँ, अब युद्ध में मुझे प्राण भी छोड़ना पड़े तो इससे क्या? मुझे अन्य की आवश्यकता नहीं ॥५५॥</div>
<div class=paragraph>'वह बेचारा भयभीत हो युद्ध से भाग गया' -- जनता के ऐसे शब्दों को धीरवीर मनुष्य कैसे सुन सकता है ॥५६॥</div>
<div class=paragraph>क्रोध से जिसका मुख तमतमा रहा था ऐसा माली भाई से इस प्रकार कहता हुआ तत्क्षण बिना जाने ही विजयार्ध के शिखर पर चला गया ॥५७॥</div>
<div class=paragraph>तदनन्तर जिन-जिन विद्याधरों ने उसका शासन नहीं माना था उन सबके नगर उसने क्रूर सामन्‍तों के द्वारा नष्ट-भ्रष्‍ट कर दिए ॥५८॥ </div>
<div class=paragraph>जिस प्रकार मदमस्‍त हाथी कमल वनों को विध्वस्त कर देते हैं उसी प्रकार क्रोध से भरे विद्याधरों ने वहाँ के उद्यान-बाग-बगीचे विध्वस्त कर दिये ॥५९॥</div>
<div class=paragraph>तदनन्तर माली के सामन्तों द्वारा पीड़ित विद्याधरों को प्रजा भय से कांपती हुई सहस्रार की शरण में गयी ॥६०॥</div>
<div class=paragraph>और उसके चरणों में नमस्कार कर इस प्रकार दीनता-भरे शब्द कहने लगी -- हे नाथ! सुकेश के पुत्रों ने समस्त प्रजा को क्षत-विक्षत कर दिया है सो उसकी रक्षा करो ॥७०॥</div>
<div class=paragraph>तब सहस्रार ने विद्याधरों से कहा कि आप लोग मेरे पुत्र - इन्द्र के पास जाओ और उससे अपनी रक्षा की बात कहो ॥६२॥</div>
<div class=paragraph>जिस प्रकार बलिष्ठ शासन को धारण करनेवाला इन्द्र, स्वर्ग की रक्षा करता है उसी प्रकार पाप को नष्ट करनेवाला मेरा पुत्र इस समस्त लोक की रक्षा करता है ॥६३॥</div>
<div class=paragraph></div>
<div class=paragraph>इस प्रकार सहस्रार का उत्तर पाकर विद्याधर इन्द्र के समीप गये और हाथ जोड़ प्रणाम करने के बाद सब समाचार उससे कहने लगे ॥६४॥</div>
<div class=paragraph>तदनन्तर गर्व पूर्ण मुस्कान से जिसका मुख सफेद हो रहा था ऐसे क्रुद्ध इन्द्र ने पास में रखे वज्र पर लाल-लाल नेत्र डालकर कहा कि ॥६५॥</div>
<div class=paragraph>जो लोक के कण्टक हैं मैं उन्हें बड़े प्रबल से खोज-खोजकर नष्ट करना चाहता हूँ फिर आप लोग तो स्वयं ही मेरे पास आये हैं और मैं लोक का रक्षक कहलाता हूँ ॥६६॥</div>
<div class=paragraph>तदनन्तर जिसे सुनकर मदोन्मत्त हाथी अपने बन्धन के खम्भों को तोड़ देते थे ऐसा तुरही का विषम शब्द उसने युद्ध का संकेत करने के लिए कराया ॥६७॥</div>
<div class=paragraph>उसे सुनते हो जो कवचरूपी आभूषण से सहित थे, हथियार जिनके हाथ में थे और जो युद्ध सम्बन्धी परम हर्ष धारण कर रहे ऐ ऐसे विद्याधर अपने-अपने घरों से बाहर निकल पड़े ॥६८॥</div>
<div class=paragraph>वे विद्याधर मायामयी रथ, घोड़े, हाथी, ऊंट, सिंह, व्याघ्र, भेड़िया, युग, हंस, बकरा, बैल, मेढ़ा, विमान, मोर और गंधर्व आदि वाहनों पर बैठे ॥६९॥</div>
<div class=paragraph>इनके सिवाय जो नाना प्रकार के शस्त्रों की प्रभा से आलिंगित थे तथा भौंहों के भंग से जिनके मुख विषम दिखाई देते थे ऐसे लोकपाल भी अपने-अपने परिकर के साथ बाहर निकल पड़े ॥७०॥</div>
<div class=paragraph>जिसका शरीर कवच से आच्छादित था, और जिसके ऊपर सफेद छत्र फिर रहा था ऐसा इन्द्र विद्याधर भी ऐरावत हाथी पर आरूढ़ हो देवों के साथ बाहर निकला ॥७१॥</div>
<div class=paragraph>तदनन्तर प्रलयकाल के मेघों के समान भयंकर देवों और राक्षसों के बीच ऐसा विकट युद्ध हुआ कि जो बड़ी कठिनाई से देखा जाता था तथा क्रूर चेष्टाओं से भरा था ॥७२॥</div>
<div class=paragraph>घोड़ा घोड़ा को गिरा रहा था, रथ रथ को चूर्ण कर रहा था, हाथी हाथी को भग्न कर रहा था और पैदल सिपाही पैदल सिपाही को नष्ट कर रहा था ॥७३॥ </div>
<div class=paragraph>भाले, मुद्‌गर, चक्र, तलवार, बन्दूक, मुसल, बाण, गदा, कनक और पाश आदि शंखों से समस्त आकाश आच्छादित हो गया था ॥७४॥</div>
<div class=paragraph>तदनन्तर देव कहने वाले विद्याधरों ने एक ऐसी सेना बनायी जो महान् उत्साह से युक्त थी, आगे चलने में कुशल थी, उदार थी और शत्रु के उद्योग को विचलित करने वाली थी ॥७५॥</div>
<div class=paragraph>देवों की सेना के प्रधान विद्युत्वान्, चारुदान, चन्द्र, नित्यगति तथा चलज्ज्योति प्रभाढ्य आदि देवों ने राक्षसों की सेना को क्षत-विक्षत बना दिया । तब वानरवंशियों में प्रधान दुर्धर पराक्रम के धारी ऋक्षरज और सूर्यरज राक्षसों को नष्ट होते देख युद्ध करने के लिए तैयार हुए ॥७६-७७॥</div>
<div class=paragraph>ये दोनों ही वीर विजयी जैसे वेग को धारण करते थे इसलिए क्षण-क्षण में अन्यत्र दिखाई देते थे । इन दोनों ने देवों को इतना मारा कि उनसे पीठ दिखाते ही बनी ॥७८॥</div>
<div class=paragraph>इधर राक्षस भी इन दोनों का बल पाकर शस्त्रों के समूह से आकाश में अन्धकार फैलाते हुए युद्ध करने के लिए उद्यत हुए ॥७९॥</div>
<div class=paragraph>उधर जब इन्द्र ने देखा कि राक्षसों और वानरवंशियों के द्वारा देवों की सेना नष्ट की जा रही है तब वह क्रुद्ध हो स्वयं युद्ध करने के लिए उठा ॥८०॥</div>
<div class=paragraph>तदनन्तर शस्त्र वर्षा और गम्भीर गर्जना करने वाले वानर तथा राक्षस रूपी मेघों ने उस इन्द्ररूपी पर्वत को घेर लिया ॥८१॥</div>
<div class=paragraph>तब लोकपालों की रक्षा करते हुए इन्द्र ने जोर से गर्जना की और सब ओर छोड़े हुए बाणों से वानर तथा राक्षसों को नष्ट करना शुरू कर दिया ॥८२॥</div>
<div class=paragraph>तदनन्तर सेना को व्याकुल देख माली स्वयं उठा । उस समय वह क्रोध से उत्पन्न तेज से समस्त आकाश को देदीप्यमान कर रहा था ॥८३॥</div>
<div class=paragraph>तदनन्तर माली और इन्द्र को अत्यन्त भयंकर युद्ध हुआ । आश्चर्य से जिनके चित्त भर रहे थे ऐसी दोनों ओर की सेनाएं उनके उस युद्ध को बड़े गौरव से देख रही थीं ॥८४॥</div>
<div class=paragraph>तदनन्तर इन्द्र ने, जो कान तक खींचकर छोड़ा गया था तथा अपने नाम से चिह्नित था ऐसा एक बाण माली के ललाट पर गाड़ दिया ॥८५॥</div>
<div class=paragraph>इधर माली ने भी उसकी पडी रोककर वेग से छोड़ी हुई शक्ति के द्वारा इन्द्र के ललाट के समीप ही जमकर चोट पहुँचा ॥८६॥</div>
<div class=paragraph>खून से जिसका शरीर लाल हो रहा था ऐसा क्रोधयुक्त माली शीघ्र ही इन्द्र के पास इस तरह पहुँचा जिस तरह कि सूर्य अस्ताचल के समीप पहुँचता है ॥८७॥</div>
<div class=paragraph>तदनन्तर माली ज्यों ही सामने आया त्यों ही इन्द्र ने सूर्यबिम्ब के समान चक्र से उसका सिर काट डाला ॥८८॥</div>
<div class=paragraph>भाई को मरा देख सुमाली बहुत दुखी हुआ । उसने विचार किया कि विद्याधरों का चक्रवर्ती इन्द्र महा शक्तिशाली है अत: इसके सामने हमारा स्थिर रहना असम्भव है । ऐसा विचारकर नीतिकुशल सुमाली अपने समस्त परिवार के साथ उसी समय युद्ध से भाग गया ॥८९-९०॥</div>
<div class=paragraph>उसका वध करने के लिए इन्द्र उसी मार्ग से जाने को उद्यत हुआ तब स्वामीभक्ति में तत्पर सामने नम्र होकर प्रार्थना को कि हे प्रभो! शत्रु को मारनेवाले मुझ-जैसे भृत्य के रहते हुए आप स्वयं क्यों प्रयत्न करते हैं? मुझे आज्ञा दीजिए ॥९१-९२॥</div>
<div class=paragraph>ऐसा ही हो इस प्रकार इन्द्र के कहते ही सोम शत्रु के पीछे उसी मार्ग से चल पड़ा । वह शत्रु तक पहुंचने वाली किरणों के समूह के समान बाणों के समूह की वर्षा करता जाता था ॥९३॥</div>
<div class=paragraph>तदनन्तर जिस प्रकार जल वृष्टि से पीड़ित गायों का समूह व्याकुलता को प्राप्त होता है उसी प्रकार सोम के बाणों से पीड़ित वानर और राक्षसों की सेना व्याकुलता को प्राप्त हुई ॥९४॥</div>
<div class=paragraph>तदनन्तर अवसर के योग्य कार्य करने वाले, क्रोध से देदीप्यमान माल्यवान् ने मुड़कर सोम से कहा कि अरे पापी! तू मूर्ख लोगों से घिरा है अत: तू युद्ध की मर्यादा की नहीं जानता । यह कहकर उसने भिण्डिमाल नामक शस्त्र से सोम के वक्षस्थल में इतनी गहरी चोट पहुँचायी कि वह वहीं मूर्च्छित हो गया ॥९५-९६॥</div>
<div class=paragraph>मूर्च्छा के कारण जिसके नेत्र निमीलित थे ऐसा सोम जबतक कुछ विश्राम लेता है तब तक राक्षस और वानर अन्तर्हित हो गये ॥९७॥</div>
<div class=paragraph>जिस प्रकार कोई सिंह के उदर से सुरक्षित निकल आवे उसी प्रकार वे भी सोम की चपेट से सुरक्षित निकलकर अलकारोदयपुर अर्थात् पाताल लंका में वापस आ गये । उस समय उन्हें ऐसा लगा मानो पुनर्जन्म को ही प्राप्त हुए हों ॥९८॥</div>
<div class=paragraph>इधर जब सोम की मूर्च्छा दूर हुई तो उसने दिशाओं को शत्रु से खाली देखा । निदान, शत्रु को विजय से जिसकी स्तुति हो रही थी ऐसा सोम इन्द्र के समीप वापस पहुँचा ॥९९॥</div>
<div class=paragraph>जिसने शत्रुओं को नष्ट कर दिया था तथा बन्दीजनों के समूह जिसकी स्तुति कर रहे थे ऐसे इन्द्र विद्याधर ने सन्तोष से भरे लोकपालों के साथ रथनूपुर नगर में प्रवेश किया । वह ऐरावत हाथी पर सवार था, उसके दोनों ओर चमर डोले जा रहे थे, सफेद छत्र की उस पर छाया थी, नृत्य करते हुए देव उसके आगे-आगे चल रहे थे, तथा झरोखों में बैठी उत्तम स्त्रियाँ अपने नयनों से उसे देख रही थीं । उस समय रत्नमयी ध्वजाओं से रथनूपुर नगर की शोभा बढ़ रही थी, उसमें ऊँचे-ऊँचे तोरण खड़े किये गये थे, उसकी गलियों में घुटनों तक फूल बिछाये गये थे और केशर के जल से समस्त नगर सींचा गया था । ऐसे रथनूपुर नगर में उसने बडी विभूति के साथ प्रवेश किया ॥१००-१०३॥</div>
<div class=paragraph>राजमहल में पहुँचने पर उसने हाथ जोड़कर माता-पिता के चरणों में नमस्कार किया और माता-पिता ने भी काँपते हुए हाथ से उसके शरीर का स्पर्श किया ॥१०४॥</div>
<div class=paragraph>इस प्रकार शत्रुओं को जीतकर वह परम हर्ष को प्राप्त हुआ और उत्कृष्ट भोग भोगता हुआ प्रजा-पालन में तत्पर रहने लगा ॥१०५॥</div>
<div class=paragraph>तदनन्तर वह लोक में इन्द्र की प्रसिद्धि को प्राप्त हुआ और विजयार्ध पर्वत स्वर्ग कहलाने लगा ॥१०६॥</div>
<div class=paragraph>गौतम स्वामी राजा श्रेणिक से कहते हैं कि हे राजद! अब लोकपालों की उत्पत्ति कहता हूँ सो मन को एकाग्र कर सुनो ॥१०७॥</div>
<div class=paragraph></div>
<div class=paragraph>स्वर्ग लोक से च्युत होकर मकरध्वज विद्याधर की अदिति नामा स्त्री के उदर से सोम नाम का लोकपाल उत्पन्न हुआ था । यह बहुत ही कान्तिमान् था । इन्द्र ने इसे द्योति:संग नामक नगर की पूर्व दिशा में लोकपाल स्थापित किया था । इस तरह यह परम ऋद्धि का धारी होता हुआ हर्ष से समय व्यतीत करता था ॥१०८-१०९॥</div>
<div class=paragraph>मेघरथ नामा विद्याधर की वरुणा नामा स्त्री से वरुण नाम का लोकपाल विद्याधर उत्पन्न हुआ था । इन्द्र ने इसे मेघपुर नगर की पश्चिम दिशा में स्थापित किया था । इसका शस्त्र पाश था जिसे सुनकर शत्रु दूर से ही भयभीत हो जाते थे ॥११०-१११॥</div>
<div class=paragraph>महात्मा कि सूर्य विद्याधर की कनकावली स्त्री से कुबेर नाम का लोकपाल विद्याधर उत्पन्न हुआ था । यह परम विभूति से युक्त था । इन्द्र ने इसे कांचनपुर नगर की उत्तर दिशा में स्थापित किया था । यह संसार में लक्ष्मी के कारण प्रसिद्ध था तथा उत्कृष्ट भोगों को प्राप्त था ॥११२-११३॥</div>
<div class=paragraph>कालविन नामा विद्याधर की श्रीप्रभा स्त्री के गर्भ से यम नाम का लोकपाल विद्याधर उत्पन्न हुआ था । यह रुद्रकर्मा तथा परम तेजस्वी था ॥११४॥</div>
<div class=paragraph>इन्द्र ने इसे दक्षिण सागर के द्वीप में विद्यमान किष्किंध नामक नगर की दक्षिण दिशा में स्थापित किया था । इस प्रकार यह अपने पुण्य के प्रबल फल को भोगता हुआ समय व्यतीत करता था ॥११५॥ </div>
<div class=paragraph>जिस नगर का जो नाम पृथिवी पर प्रसिद्ध था इन्द्र ने उस नगर के निवासियों को उसी नाम से प्रसिद्ध कराया था ॥११६॥ </div>
<div class=paragraph>विद्याधरों के असुर नामक नगर में जो विद्याधर रहते थे पृथ्वीतल पर वे असुर नाम से प्रसिद्ध हुए ॥११७॥ </div>
<div class=paragraph>यक्षगीत नगर के विद्य यक्ष कहलाये । किन्नर नामा नगर के निवासी विद्याधर किन्नर कहलाये और गन्धर्वनगर के रहनेवाले विद्याधर गन्धर्व नाम से प्रसिद्ध हुए ॥११८॥ </div>
<div class=paragraph>अश्विनीकुमार, विश्वास तथा वैश्वानर आदि विद्याधर विद्याबल से सहित हो देवों की क्रीड़ा करते थे ॥११९॥ </div>
<div class=paragraph>इन्द्र यद्यपि मनुष्य योनि में उत्पन्न हुआ था फिर भी वह पृथिवी पर लक्ष्मी का विस्तार पाकर अपने आपको इन्द्र मानने लगा । सब लोग उसे नमस्कार करते थे ।॥१२०॥ </div>
<div class=paragraph>सम्पदाओं से परम प्रीति को प्राप्‍त तथा निरन्तर उत्सव करने वाले उस इन्द्र विद्याधर को समस्त प्रजा यह भूल गयी थी कि यथार्थ में कोई इन्द्र है, स्वर्ग है अथवा देव हैं ॥१२१॥ </div>
<div class=paragraph>वैभव के गर्व में फँसा इन्द्र, अपने आपको इन्द्र, विजयार्ध गिरि को स्वर्ग, विद्याधरों को लोकपाल और अपनी समस्त प्रजा को देव मानता था ॥१२२॥ </div>
<div class=paragraph>तीनों ही लोकों में मुझ से अधिक महापुरुष और कोई दूसरा नहीं है । मैं ही इस समस्त जगत् का प्रणेता तथा सब पदार्थों का ज्ञाता हूँ ॥१२३॥ </div>
<div class=paragraph>इस प्रकार विद्याधरों का चक्रवर्तीपन पाकर गर्व से फूला इन्द्र विद्याधर अपने पूर्व जन्मोपार्जित पुण्य-कर्म का फल भोगता था ॥१२४॥ </div>
<div class=paragraph>गौतम स्वामी राजा श्रेणिक से कहते हैं कि हे राजन! इस भाग का जो वृत्तान्त निकल चुका है उसे सुनो जिसमें धनद की उत्पत्ति का ज्ञान हो सके ॥१२५॥ </div>
<div class=paragraph>कौतुक मंगल नामा नगर में व्योम बिन्दु नाम का विद्याधर रहता था । उसकी नन्दवती भार्या के उदर से दो पुत्रियां उत्पन्न हुई ॥१२६॥</div>
<div class=paragraph>उनमें बड़ी का नाम कौशिकी और छोटी का नाम कैकसी था । बडी पुत्री कौशिकी यक्षपुर के धनी विश्रवस के लिए दी गयी । उससे वैश्रवण नाम का पुत्र हुआ । इसका समस्त शरीर शुभ लक्षणों से सहित था, कमल के समान उसके नेत्र थे, वह लक्ष्मी-सम्पन्न था तथा स्त्रियों के नेत्रों को आनन्द देनेवाला था ॥१२७-१२८॥ </div>
<div class=paragraph>इन्द्र विद्याधर ने वैश्रवण को बुलाकर उसका सत्कार किया और कहा कि तुम मुझे बहुत प्रिय हो इसलिए लंका नगरी जाकर विद्याधरों पर शासन करो ॥१२९॥ </div>
<div class=paragraph>तुम चूँकि महाबलवान् हो अत: मेरे प्रसाद के कारण आज से लेकर चार लोकपालों के सिवाय पंचम लोकपाल हो ॥१३०॥</div>
<div class=paragraph>जो आपकी आज्ञा है वैसा ही करूँगा यह कहकर वैश्रवण ने उसके चरणों में नमस्कार किया । तदनन्तर माता-पिता से पूछकर और उन्हें नमस्कार कर वैश्रवण मंगलाचार पूर्वक अपने नगर से निकला ॥१३१॥</div>
<div class=paragraph>विद्याधरों का समूह जिसकी आज्ञा सिर पर धारण करते थे ऐसा वैश्रवण निशंक हो बड़ी प्रसन्नता से लंका में रहने लगा ॥१३२॥</div>
<div class=paragraph>इन्द्र से हारकर सुमाली अलंकारपुर नगर <span class=comment>(पाताल लोक)</span> में रहने लगा था । वहाँ उसकी प्रीतिमती रानी से रत्नश्रवा नाम का पुत्र हुआ । वह बहुत ही शूरवीर, त्यागी और लोक-वत्सल था ॥१३३॥</div>
<div class=paragraph>उस उदार हृदय का जीवन मित्रों का उपकार करने के लिए था, उस तेजस्वी का तेज भृत्यों का उपकार करने के लिए था ॥१३४॥</div>
<div class=paragraph>दुर्बुद्धि को नष्ट करने वाले उस रत्नश्रवा का चातुर्य विद्वानों का उपकार करने के लिए था, वह लक्ष्मी को रक्षा बन्धुजनों का उपकार करने के लिए करता था ॥१३५॥</div>
<div class=paragraph>उसका बढ़ा-चढ़ा ऐश्वर्य दरिद्रों का उपकार करने के लिए था । सबकी रक्षा करने वाले उस रत्नश्रवा का सर्वस्व साधुओं का उपकार करने के लिए था ॥१३६॥</div>
<div class=paragraph>उस स्वाभिमानी का मन पुण्य कार्यों का स्मरण करने के लिए था । उसकी आयु धर्म का उपकार करने वाली थी और उसका शरीर पराक्रम का उपकार करने के लिए था ॥१३७॥</div>
<div class=paragraph>वह पिता के समान प्राणियों के समूह पर अनुकम्पा करनेवाला था । बीते हुए सुकाल की तरह आज भी प्राणी उसका स्मरण करते है ॥१३८॥</div>
<div class=paragraph>शीलरूपी आभूषण को धारण करने वाले उस रत्नश्रवा के लिए पर-स्त्री माता के समान थी । पर-द्रव्य तृण के समान था और पर-पुरुष अपने शरीर के समान था अर्थात् जिस प्रकार वह अपने शरीर की रक्षा करता था उसी प्रकार पर-पुरुष को भी रक्षा करता था ॥१३९॥</div>
<div class=paragraph>जब गुणी मनुष्यों की गणना शुरू होती थी तब विद्वान् लोग सबसे पहले इसी को गिनते थे और जब दोषों की चर्चा होती थी तब प्राणी इसका स्मरण ही नहीं करते थे ॥१४०॥</div>
<div class=paragraph>उसका शरीर मानो पृथिवी आदि से अतिरिक्त अन्य महा-भूतों से रचा गया था अन्यथा उसकी वह अनोखी शोभा कैसे होती? ॥१४१॥</div>
<div class=paragraph>वह जब वार्तालाप करता था तब ऐसा जान पड़ता था मानो अमृत ही सींच रहा हो । वह इतना उदात्तचरित्र था कि मानो हमेशा महादान ही देता रहता हो ॥१४२॥</div>
<div class=paragraph>जन्मान्तर में भी उस महा-बुद्धिमान ने धर्म, अर्थ, काम में से एक धर्म में ही महान् प्रयत्न किया था ॥१४३॥ </div>
<div class=paragraph>सब आभूषणों का आभूषण यश ही उसका आभूषण था । गुण उसमें कीर्ति के साथ इस प्रकार रह रहे थे मानो उसके कुटुम्बी ही हों ॥१४४॥</div>
<div class=paragraph>वह रत्नश्रवा, अपनी वंश-परम्परा से चली आयी उत्कृष्ट विभूति को प्राप्त करना चाहता था पर इन्द्र विद्याधर ने उसे अपने स्थान से च्युत कर रखा था ॥१४५॥ </div>
<div class=paragraph>निदान, वह धीर-वीर विद्या सिद्ध करने के लिए, जहाँ भूत-पिशाच आदि शब्द कर रहे थे ऐसे महा भयंकर पुष्प वन में गया ॥१४६॥ </div>
<div class=paragraph>सो रत्नश्रवा तो इधर विद्या सिद्ध कर रहा था उधर विद्या के विषय में पहले से ही परिज्ञान रखने वाली तथा जो बाद में रत्नश्रवा की पत्नी होनेवाली थी ऐसी अपनी छोटी कन्या कैकसी को व्योमबिन्दु ने उसकी तत्कालीन परिचर्या के लिए भेजा ॥१४७॥ </div>
<div class=paragraph>सो कैकसी उस योगी के समीप बड़े विनय से हाथ जोड़े खड़ी हुई उसके मुख से निकलने वाले आदेश की प्रतीक्षा कर रही थी ॥१४८॥ </div>
<div class=paragraph>तदनन्तर जब रत्नश्रवा का नियम समाप्त हुआ तब वह सिद्ध भगवान् को नमस्कार कर उठा । उसी समय उसकी दृष्टि अकेली खड़ी कैकसी पर पड़ी । कैकसी की आँखों से सरलता टपक रही थी ॥१४९॥ </div>
<div class=paragraph>उसके नेत्र नीलकमल के समान थे, मुख कमल के समान था, दाँत कुन्द की कली के समान थे, भुजाएँ शिरीष की माला के समान थीं, अधरोष्ठ गुलाब के समान था ॥१५०॥ </div>
<div class=paragraph>उसकी श्वांस से मौलिश्री के फूलों की सुगन्धि आ रही थी, उसकी कान्ति चम्पा के फूल के समान थी, उसका सारा शरीर मानो फूलों से ही बना था ॥१५१॥ </div>
<div class=paragraph>रत्नश्रवा के पास खड़ी कैकसी ऐसी जान पड़ती थी मानो उसके रूप से वशीभूत हो लक्ष्मी ही कमलरूपी घर को छोड़कर बड़ी उत्कण्ठा से उसके पास आयी हो और उसके चरणों में नेत्र गड़ाकर खड़ी हो ॥१५२॥ </div>
<div class=paragraph>अपूर्व पुरुष के देखने से उत्पन्न लज्जा के कारण उसका शरीर नीचे की ओर झुक रहा था तथा भय सहित निकलते हुए श्वासोच्छवास से उसके स्तन कम्पित हो रहे थे ॥१५३॥ </div>
<div class=paragraph>वह अपने लावण्य से समीप में पड़े पल्लवों को लिप्त कर रही थी तथा श्वासोच्छ्‌वास की सुगन्धि से आकृष्ट मदोन्मत्त श्रमणों के समूह से वन को आकुलित कर रही थी ॥१५४॥ </div>
<div class=paragraph>वह अत्यधिक सौकुमार्य के कारण इतनी अधिक नीचे को झुक रही थी कि यौवन डरते-डरते ही उसका आलिंगन कर रहा था । कैकसी क्या थी मानो स्त्रीत्व की परम सृष्टि थी ॥१५५॥ </div>
<div class=paragraph>समस्त संसार सम्बन्धी आश्चर्य इकट्ठा करने के लिए ही मानो त्रिभुवन सम्बन्धी समस्त स्त्रियों का सौन्दर्य एकत्रित कर कर्मों ने उसकी रचना की थी ॥१५६॥ </div>
<div class=paragraph>वह कैकसी ऐसी जान पड़ती थी मानो रत्नश्रवा के उत्कृष्ट तप से वशीभूत हुई कान्ति से सुशोभित साक्षात् विद्या ही शरीर धरकर सामने खड़ी हो ॥१५७॥ </div>
<div class=paragraph>रत्नश्रवा स्वभाव से ही दयालु था और विशेषकर स्‍त्रियों पर तथा उनसे भी अधिक कन्याओं पर अधिक दयालु था अत: उसने प्रिय वचनों से पूछा कि हे बाले! तू किसकी लड़की है? और इस महावन में झुण्ड से बिछुड़ी हरिणी के समान किसलिए खड़ी है? ॥१५८-१५९॥ </div>
<div class=paragraph>हे पुण्य मनोरथ ! कौन से अक्षर तेरे नाम को प्राप्त हैं? रत्नश्रवा ने कैकसी से ऐसा पूछा सो उचित ही था क्योंकि सज्जन के ऊपर साधुओं का भी पक्षपात हो ही जाता है ॥१६०॥</div>
<div class=paragraph>इसके उत्तर में अनन्त माधुर्य को धारण करने वाली एवं चित्त के चुराने में समर्थ गद्गद वाणी से कैकसी ने कहा कि मैं मन्दवती के शरीर से उत्पन्न राजा व्योमबिन्दु की पुत्री हूँ, कैकसी मेरी नाम है और पिता को प्रेरणा से आपकी सेवा करने के लिए आयी हूँ ॥१६१-१६२॥ </div>
<div class=paragraph>उसी समय महा-तेजस्वी रत्नश्रवा को मान-संस्तम्भिनी नाम को विद्या सिद्ध हो गयी सो उस विद्या ने उसी समय अपना शरीर प्रकट कर दिखाया ॥१६३॥ </div>
<div class=paragraph>तदनन्तर उस विद्या के प्रभाव से उसने उसी वन में तत्क्षण ही पुष्पान्तक नाम का नगर बसाया ॥१६४॥ </div>
<div class=paragraph>और कैकसी को विधिपूर्वक अपनी स्त्री बनाकर उसके साथ मनचाहे भोग भोगता हुआ वह उस नगर में क्रीड़ा करने लगा ॥१६४-१६५॥ </div>
<div class=paragraph>शोभनीय हृदय को धारण करने वाले उन दोनों दम्पतियों में ऐसी अनुपम प्रीति उत्पन्न हुई कि वह आधे क्षण के लिए भी उनका वियोग सहन नहीं कर सकती थी ॥१६६॥</div>
<div class=paragraph>यदि कैकसी क्षण-भर के लिए भी रत्नश्रवा के नेत्रों के ओझल होती थी तो वह उसे ऐसा मानने लगता था मानो मर ही गयी हो । और कैकसी भी यदि उसे पल-भर के लिए नहीं देखती थी तो म्लानि को प्राप्त हो जाती थी - उसकी मुख की कान्ति मुरझा जाती थी । कोमल चित तो उसका था ही ॥१६७॥ </div>
<div class=paragraph>रत्नश्रवा के नेत्र सदा कैकसी के मुखचन्द्र पर ही गड़े रहते थे अथवा यों कहना चाहिए कि कैकसी, रत्नश्रवा की समस्त इन्द्रियों का मानो बन्धन ही थी ॥१६८॥ </div>
<div class=paragraph>अनुपम रूप, यौवन, धन-सम्पदा, विद्याबल और पूर्वोपार्जित धर्म के कारण उन दोनों में परस्पर परम आसक्ति थी ॥१६९॥</div>
<div class=paragraph>जब रत्नश्रवा चलता था तब कैकसी भी चलने लगती थी और जब रत्नश्रवा बैठता था तो कैकसी भी बैठ जाती थी । इस तरह वह छाया के समान पति की अनुगामिनी थी ॥१७॥</div>
<div class=paragraph>अथानन्तर-एक दिन रानी कैकसी रत्नों के महल में ऐसी शय्या पर पड़ी थी कि जो विशाल थी, सुन्दर थी, क्षीर समुद्र के समान सफेद थी, रत्नों के दीपकों का जिस पर प्रकाश फैल रहा था, जो रेशमी वस्त्र से कोमल थी ॥१७१॥ </div>
<div class=paragraph>जिस पर यथेष्ट गद्दा बिछा हुआ था, रंगबिरंगी तकियाँ रखी हुई थीं, जिसके आस-पास श्वासोच्छवास की सुगन्धि से जागरूक भौंरे मँडरा रहे थे ॥१७२॥</div>
<div class=paragraph>चारों ओर पहरे पर खड़ी स्त्रियां जिसे निद्रारहित नेत्रों से देख रही थीं, और जिसके समीप ही हाथीदाँत की बनी छोटी-सी चौकी रखी हुई थी ऐसी उत्तम शय्या पर कैकसी मन का बन्धन करने वाले पति के गुणों का चिन्तवन करती और पुत्रोत्पत्ति की इच्छा रखती हुई सुख से सो रही थी ॥१७३-१७४॥ </div>
<div class=paragraph>उसी समय स्थिर होकर ध्यान करने वाली अर्थात् सूक्ष्म देख-रेख रखने वाली सखियां जिसके शरीर का निरीक्षण कर रही थीं ऐसी कैकसी ने महा आश्चर्य उत्पन्न करने वाले उत्कृष्ट स्वप्न देखे ॥१७५॥</div>
<div class=paragraph>तदनन्तर शंखों के शब्द का अनुकरण करने वाली प्रातःकालीन तुरही की मधुर ध्वनि और चरणों की रम्य वाणी से कैकसी प्रबोध को प्राप्त हुई ॥१७६॥</div>
<div class=paragraph>सो मंगल कार्य करने के अनन्तर शुभ तथा श्रेष्ठ नेपथ्य को धारण कर मन को हरण करती हुई, सखियों के साथ पति के समीप पहुँची ॥१७७॥ </div>
<div class=paragraph>वहाँ हाथ जोड़, हाव-भाव दिखाती हुई, पति के समीप, उत्तम वस्त्र से आच्छादित सोफा पर बैठकर उसने स्वप्न देखने की बात कही ॥१७८॥ </div>
<div class=paragraph>उसने कहा कि हे नाथ! आज रात्रि के पिछले पहर मैंने तीन स्वप्न देखे हैं सो उन्हें सुनकर प्रसन्नता कीजिए ॥१७९॥ </div>
<div class=paragraph>पहले स्वप्न में मैंने देखा है कि अपने उत्कृष्‍ट तेज से हाथियों के बड़े भारी झुण्ड को विध्वस्त करता हुआ एक सिंह आकाश तल से नीचे उतरकर मुखद्वार से मेरे उदर में प्रविष्ट हुआ है ॥१८०॥</div>
<div class=paragraph>दूसरे स्वप्न में देखा है कि किरणों से हाथियों के समूह के समान काले अन्धकार को दूर हटाता हुआ सूर्य आकाश के मध्य भाग में स्थित है ॥१८१॥</div>
<div class=paragraph>और तीसरे स्वप्न में देखा है कि मनोहर लीला को करता और किरणों से अन्धकार को उर हटाता हुआ पूर्ण चन्द्रमा हमारे सामने खड़ा है ॥१८२॥ </div>
<div class=paragraph>इन स्वप्नों के दिखते ही मेरा मन आश्चर्य से भर गया और उसी समय प्रात:कालीन तुरही की ध्वनि से मेरी निद्रा टूट गयी ॥१८३॥ </div>
<div class=paragraph>हे नाथ! यह क्या है? इसे आप ही जानने के योग्य हैं क्योंकि स्त्रियों के जानने योग्य कार्यों में पति का मन ही प्रमाणभूत है ॥१८४॥ </div>
<div class=paragraph>तदनन्तर अष्टांग निमित्त के जानकार एवं जिन-शासन में कुशल रत्नश्रवा ने बड़े हर्ष से क्रमपूर्वक स्वप्नों का फल कहा ॥१८५॥ </div>
<div class=paragraph>उन्होंने कहा कि हे देवी ! तुम्हारे तीन पुत्र होंगे । ऐसे पुत्र कि जिनकी कीर्ति तीनों लोकों में व्याप्त होगी, जो महा पराक्रम के धारी तथा कुल की वृद्धि करने वाले होंगे ॥१८६॥ </div>
<div class=paragraph>वे तीनों ही पुत्र पूर्व भव में संचित पुण्यकर्म से उत्तम कार्य करने वाले होंगे, देवों के समान होंगे और देवों के भी प्रीति पात्र होंगे ॥१८७॥ </div>
<div class=paragraph>वे अपनी कान्ति से चन्द्रमा को दूर हटावेंगे, तेज से सूर्य को दूर भगावेंगे और स्थिरता से पर्वत को ठुकरावेंगे ॥१८८॥ </div>
<div class=paragraph>स्वर्ग में पुण्य-कर्म का फल भोगने के बाद जो कुछ कर्म शेष बचा है अब उसका फल भोगेंगे । वे इतने बलवान् होंगे कि देव भी उन्हें पराजित नहीं कर सकेंगे ॥१८९॥ </div>
<div class=paragraph>वेदना के द्वारा मनोरथ को पूर्ण करने वाले मेघ होंगे, चक्रवर्तियों के समान ऋद्धि के धारक होंगे, और श्रेष्ठ स्त्रियों के मन तथा नेत्रों को चुराने वाले होंगे ॥१९०॥ </div>
<div class=paragraph>उनका उन्नत वक्षस्थल इस कार्य में कर्म ही कारण है हम नहीं ॥१९८॥ </div>
<div class=paragraph>संसार के स्वरूप की योजना में कर्म ही मूल कारण है माता-पिता तो निमित्त मात्र हैं ॥१९९॥ </div>
<div class=paragraph>इसके दोनों छोटे भाई जिनमार्ग के पण्डित, गुणों के समूह से व्याप्त, उत्तम चेष्टाओं के धारक तथा शील के सागर होंगे ॥२००॥ </div>
<div class=paragraph>संसार में कहीं मेरा स्खलन न हो जाये इस भय से वे सदा पुण्य कार्य में अच्छी तरह संलग्न रहेंगे, सत्य वचन बोलने में तत्पर होंगे और सब जीवों पर दया करने वाले होंगे ॥२०१॥ </div>
<div class=paragraph>हे कोमल शब्दों वाली तथा दया से युक्त प्रिये ! उन दोनों पुत्रों का पूर्वोपार्जित पुण्य कर्म ही उनके इस स्वभाव का कारण होगा सो ठीक ही है क्योंकि कारण के समान ही फल होता है ॥२०२॥ </div>
<div class=paragraph>ऐसा कहकर रात-दिन सावधान रहनेवाले माता-पिता ने प्रसन्न-चित्त से जिनेन्द्र भगवान की पूजा की ॥२०३॥</div>
<div class=paragraph></div>
<div class=paragraph>तदनन्तर जब गर्भ में प्रथम बालक आया तब माता को चेष्टा अत्यन्त क्रूर हो गयी । वह हठपूर्वक पुरुषों के समूह की जीतने की इच्छा करने लगी । वह चाहने लगी कि मैं खून की कीचड़ से लिप्त तथा छटपटाते हुए शत्रुओं के मस्तकों पर पैर रखूं ॥२०४-२०५॥ </div>
<div class=paragraph>देवराज-इन्द्र के ऊपर भी आज्ञा चलाने का उसका अभिप्राय होने लगा । बिना कारण ही इसका मुख हुंकार से मुखर हो उठता ॥२०६॥ </div>
<div class=paragraph>उसका शरीर कठोर हो गया था, शत्रुओं को जीतने में वह अधिक श्रम करती थी, उसकी वाणी कर्कश तथा घर्घर स्वर से युक्त हो गयी थी, उसके दृष्टिपात भी निशब्द होने से स्पष्ट होते थे ॥२०७॥</div>
<div class=paragraph>दर्पण रहते हुए भी वह कृपाण में मुख देखती थी और गुरुजनों की बन्दना को भी उसका मस्तक किसी तरह बड़ी कठिनाई से झुकता था ॥२०८॥ </div>
<div class=paragraph>तदनन्तर समय पूर्ण होने पर वह बालक शत्रुओं के आसन कँपाता हुआ माता के उदर से बाहर निकला अर्थात् उत्पन्न हुआ ॥२०९॥ </div>
<div class=paragraph>सूर्य के समान कठिनाई से देखने योग्य उस बालक की प्रभा से प्रसूति-गृह में काम करने वाले परिजनों के नेत्र ऐसे हो गये जैसे मानो किसी सघन वन से ही आच्छादित हो गये हों ॥२१०॥ </div>
<div class=paragraph>भूत जाति के देवों द्वारा ताड़ित होने के कारण दुन्दुभि बाजों से बहुत भारी शब्द उत्पन्न होने लगा और शत्रुओं के घरों में सिर रहित धड़ उत्पात सूचक नृत्य करने लगे ॥२११॥ </div>
<div class=paragraph>तदनन्तर पिता ने पुत्र का बड़ा भारी जन्म-उत्सव किया । ऐसा जन्मोत्सव कि जिसमें प्रजा पागल के समान अपनी इच्छा के अनुसार विभिन्न प्रकार के कार्य करती थी ॥२१२॥ </div>
<div class=paragraph>अथानन्तर जिसके पैर के तलुए लाल-लाल थे ऐसा वह बालक मेरुपर्वत की गुहा के समान आकार वाले प्रसूतिका गृह में शय्या के ऊपर मन्द-मन्द हँसता हुआ पड़ा था । हाथपैर हिलाने से चंचल था, चित्त अर्थात् ऊपर की ओर मुख कर पड़ा था, अपनी लीला से शय्या की समीपवर्ती भूमि को कम्पित कर रहा था, और तत्काल उदित हुए सूर्यमण्डल के समान देदीप्यमान था ॥२१३-२१४॥ </div>
<div class=paragraph>बहुत पहले मेघवाहन के लिए राक्षसों के इन्द्र भीम ने जो हार दिया था, हजार नागकुमार जिसकी रक्षा करते थे, जिसकी किरणें सब ओर फैल रही थीं और राक्षसों के भय से इस अन्तराल में जिसे किसी ने नहीं पहना था ऐसे हार को उस बालक ने अनायास ही हाथ से खेंच लिया ॥२१५-२१६॥ </div>
<div class=paragraph>बालक को मुट्ठी में हार लिये देख माता घबरा गई । उसने बड़े स्नेह से उसे उठाकर गोद में ले लिया और शीघ्र ही उसका मस्तक सूंघ लिया ॥२१७॥</div>
<div class=paragraph>पिता ने भी उस बालक को हार लिए बड़े आश्चर्य से देखा और विचार किया कि अवश्य जी कोई महापुरुष होगा ॥२१८॥</div>
<div class=paragraph>जिसकी शक्ति लोकोत्तर नहीं होगी ऐसा कौन पुरुष नागेंद्रों के द्वारा सुरक्षित इस हार के साथ क्रीडा कर सकता है ॥२१९॥</div>
<div class=paragraph>चारणऋद्धीधारी मुनिराज ने पहले जो वचन कहे थे वे यही थे क्योंकि मुनियों का भाषण कदापि मिथ्या नहीं होता ॥२२०॥</div>
<div class=paragraph>यह आश्चर्य देख माता ने निर्भय होकर वह हार उस बालक को पहना दिया । उस समय वह हार अपनी किरणों के समूह से दसों दिशाओं को प्रकाशमान कर रहा था ॥२२१॥</div>
<div class=paragraph>उस हार में जो बड़े-बड़े स्वच्छ रत्न लगे हुए थे, उनमें असली मुख के सिवाय नो मुख और भी प्रतबिम्बित हो रहे थे इसलिए उस बालक का दशानन नाम रखा गया ॥२२२॥</div>
<div class=paragraph></div>
<div class=paragraph>दशानन के बाद कितना ही समय बीत जाने पर भानुकर्ण उत्पन्न हुआ । भानुकर्ण के कपोल इतने सुंदर थे कि उनसे ऐसा जान पड़ता था मानों उसके कानों में भानु <span class=comment>(सूर्य)</span> ही पहना रखा हो ॥२२३॥ </div>
<div class=paragraph>भानुकर्ण के बाद चंद्रनखा नामा पुत्री उत्पन्न हुई । उसका मुख पूर्ण-चंद्रमा के समान था और उगते हुए अर्ध-चंद्रमा के समान सुंदर नखों की कान्ति से उसने समस्त दिशाओं को प्रकाशित कर दिया था ॥२२४॥</div>
<div class=paragraph>चंद्रनखा के बाद विभीषण हुआ ।  उसका आकार सौम्य था तथा वह साधु प्रकृति का था । उसके उत्पन्न होते ही पापी लोगों में भाय उत्पन्न कर दिया था ॥२२५॥ </div>
<div class=paragraph>विभीषण ऐसा जान पड़ता था मानो साक्षात् उत्कृष्ट धर्म ही शरीरवात्ता को प्राप्त हुआ हो । उसके गुणों से उत्पन्न उसकी निर्मल कीर्ति आज भी संसार में सर्वत्र छायी हुई है ॥२२६॥ </div>
<div class=paragraph>तेजस्वी दशानन की बालक्रीड़ा भी भयंकर होती थी जबकि उसके दोनों छोटे भाइयों की बालक्रीड़ा शत्रुओं को भी आनन्द पहुँचाती थी ॥२२७॥</div>
<div class=paragraph>भाइयों के बीच सुन्दर शरीर को धारण करने वाली कन्या चन्द्रनखा, ऐसी सुशोभित होती थी मानो दिन सूर्य और चन्द्रमा के बीच उत्तम क्रियाओं से युक्त सन्ध्या ही हो ॥२२८॥</div>
<div class=paragraph>अथानन्तर चोटी को धारण करनेवाला दशानन एक दिन माता की गोद में बैठा हुआ अपने दांतों की किरणों से मानो दसों दिशाओं में चांदनी फैला रहा था, उसी समय वैश्रवण आकाश मार्ग से कहीं जा रहा था । वह अपनी कान्ति से दिशाओं को प्रकाशमान कर रहा था, वैभव और पराक्रम से सुशोभित विद्याधरों के समूह से युक्त था तथा उन हाथी रूपी मेघों से घिरा था जो कि माला रूपी बिजली के द्वारा प्रकाश कर रहे थे, मदरूपी जल की धारा को छोड़ रहे थे, और जिनके कानों में लटकते हुए शंख वलाकाओ के समान जान पड़ते थे । वैश्रवण कानों को बहरा करने वाले तुरही के विशाल शब्द से दिशाओं के समूह को शब्दायमान कर रहा था । विशाल पराक्रम का धारक था और अपनी बड़ी भारी सेना से ऐसा जान पड़ता था मानो सामने के आकाश को ग्रस कर छोड़ ही रहा हो । दशानन ने उसे बड़ी गम्भीर दृष्टि से देखा ॥२२९-२३३॥</div>
<div class=paragraph>दशानन लड़कपन के कारण चंचल तो था ही अत: उसने वैश्रवण की महिमा देख हंसते-हँसते माता से पूछा कि हे माँ ! अपने प्रताप से समस्त संसार को तृण के समान समझता हुआ, बड़ी भारी सेना से घिरा यह कौन यहाँ से जा रहा है ॥२३४-२३५॥</div>
<div class=paragraph>तब माता उससे कहने लगी कि यह तेरी मौसी का लड़का है । इसे अनेक विद्याएँ सिद्ध हुई हैं, यह बहुत भारी लक्ष्मी से युक्त है, लोक में प्रसिद्ध है, महा-वैभव से सम्पन्न हुआ दूसरे सूर्य के समान शत्रुओं को कंपकंपी उत्पन्न करता हुआ संसार में घूमता फिरता है ॥२३६-२३७॥</div>
<div class=paragraph>इन्द्र विद्याधर ने तेरे बाबा के भाई माली को युद्ध में मारा और बाबा को तेरी कुल-परम्परा से चली आयी लंकापुरी से दूर हटाकर इसे दी सो उसी लंका का पालन करता है ॥२३८॥ </div>
<div class=paragraph>इस लंका के लिए तुम्हारे पिता सैकड़ों मनोरथों का चिन्तवन करते हुए न दिन में चैन लेते हैं न रात्रि में नींद ॥२३९॥</div>
<div class=paragraph>हे पुत्र ! मैं भी इसी चिन्ता से सूख रही हूँ । अपने स्थान से भ्रष्ट होने की अपेक्षा पुरुषों का मरण हो जाना अच्छा है ॥२४०॥</div>
<div class=paragraph>हे पुत्र! तू अपने कुल के योग्य लक्ष्‍मी को कब प्राप्त करेगा? जिसे देख हम दोनों का मन शल्यरहित सा हो सके ॥२४१॥</div>
<div class=paragraph>मैं कब तेरे इन भाइयों को विभूति से युक्त तथा निष्कण्टक विश्व में स्वच्छन्द विचरते हुए देखूँगी? ॥२४२॥</div>
<div class=paragraph>माता के दीन वचन सुनकर जिसके क्रोधरूपी विष के अंकुर उत्पन्न हो रहे थे ऐसा विभीषण गर्व से मुसकराता हुआ बोला ॥२४३॥</div>
<div class=paragraph>कि हे माँ! यह धनद हो चाहे देव हो, तुमने इसका ऐसा कौनसा प्रभाव देखा कि जिससे तुम इस प्रकार विलाप कर रही हो ॥२४४॥</div>
<div class=paragraph>तुम तो वीर पुरुष हो, स्वयं वीर हो, और मनुष्यों की समस्त दिशाओं को जानने वाली हो । फिर ऐसी होकर भी अन्य स्त्री की तरह ऐसा क्यों कह रही हो ॥२४५॥</div>
<div class=paragraph>जरा ध्यान तो करो कि जिसका वक्ष:स्थल श्रीवत्स के चिह्न से चिह्नित है, विशाल शरीर को धारण करने वाला है, जिसकी प्रतिदिन की चेष्टाएं एक आश्चर्य रस से ही सनी रहती हैं, जो महाबलवान् है और भस्म से आच्छादित अग्नि के समान समस्त संसार को भस्म करने में समर्थ है ऐसा दशानन क्या कभी तुम्हारे मन में नहीं आया? ॥२४६-२४७॥</div>
<div class=paragraph>यह अनादर से ही उत्पन्न गति के द्वारा मन को जीत सकता है और हाथ की चपेटा से सुमेरु के शिखर विदीर्ण कर सकता है ॥२४८॥ </div>
<div class=paragraph>तुम्हें पता नहीं कि इसकी भुजाएँ प्रताप की पक्की सड़क हैं, संसाररूपी घर के ख्रम्भे हैं, और अहंकार रूपी वृक्ष के अंकुर हैं ॥२४९॥</div>
<div class=paragraph>इस प्रकार गुण और कला के जानकार विभीषण भाई के द्वारा जिसकी प्रशंसा की गई थी ऐसा रावण, घी के द्वारा अग्नि के समान बहुत अधिक प्रताप को प्राप्त हुआ ॥२५०॥</div>
<div class=paragraph>उसने कहा कि माता ! अपनी बहुत प्रशंसा करने से क्या लाभ है? परन्तु सच बात तुमसे कहता हूँ त्तो सुन ॥२५१॥ </div>
<div class=paragraph>विद्याओं के अहंकार से फूले यदि सबके सब विद्याघर मिलकर युद्ध के मैदान में आवें तो मेरी एक भुजा के लिए भी पर्याप्त नहीं हैं ॥२५२॥ </div>
<div class=paragraph>फिर भी विद्याओं की आराधना करना यह हमारे कुल के योग्य कार्य है अतः उसे करते हुए हमें लज्जित नहीं होना चाहिए ॥२५३॥ </div>
<div class=paragraph>जिस प्रकार साधु बड़े प्रयत्न से तप की आराधना करते हैं उसी प्रकार विद्याधरों के गोत्रज पुरुषों कों भी बड़े प्रयत्न से विद्या की आराधना करनी चाहिए ॥२५४॥ </div>
<div class=paragraph>इस प्रकार कहकर मान को धारण करता हुआ रावण अपने दोनों छोटे भाइयों के साथ विद्या सिद्ध करने के लिए घर से निकलकर आकाश की ओर चला गया । जाते समय माता-पिता ने उसका मस्तक चूमा था, उसने सिद्ध भगवान को नमस्कार किया था, मांगलिक संस्कार उसे प्राप्त हुए थे, उसका मन निश्चय से स्थिर था तथा प्रसन्नता से भरा था ॥२५५-२५६॥ </div>
<div class=paragraph>क्षण-भर में ही वह भीम नामक महावन में जा पहुँचा । जिनके मुख दाढ़ी से भयंकर थे ऐसे दुष्ट प्राणी उस वन में शब्द कर रहे थे ॥२५७॥ </div>
<div class=paragraph>सोते हुए अजगरों के श्वासोच्छ्‌वास से वहाँ बड़े-बड़े वृक्ष कम्पित हो रहे थे तथा नृत्य करते हुए व्यन्तरों के चरण-निक्षेप से वहाँ का पृथ्वीतल क्षोभित हो रहा था ॥२५८॥ </div>
<div class=paragraph>वहाँ की बड़ी-बड़ी गुफाओं में सूची के द्वारा दुर्भेद्य सघन अन्धकार का समूह विद्यमान था । वह वन इतना भयंकर था कि मानो साक्षात् काल ही सदा उसमें विद्यमान रहता था ॥२५९॥</div>
<div class=paragraph>देव भी भय से पीड़ित होकर उसके ऊपर नहीं जाते थे, तथा अपनी भयंकरता के कारण तीनों लोकों में प्रसिद्ध था ॥२६०॥</div>
<div class=paragraph>जिनकी गुफाओं के अग्रभाग अन्धकार से व्याप्त थे ऐसे वहाँ के पर्वत अत्यन्त दुर्गम थे और वहाँ के सुदृढ़ वृक्ष ऐसे जान पड़ते थे मानो लोक को ग्रसने के लिए ही खड़े हों ॥२६१॥</div>
<div class=paragraph>जिनके चित्त में किसी प्रकार का भेदभाव नहीं था, जिनकी आत्माएँ खोटी आशाओं से दूर थीं, जो शुक्ल-वस्त्र धारण कर रहे थे, जिनके मुख पूर्णचन्द्रमा के समान सौम्य थे और जो चूड़ामणि से सुशोभित थे ऐसे तीनों भाइयों ने उस भीम महावन में उत्तम शान्ति धारण कर महान् तपश्चरण करना प्रारम्भ किया ॥२६२-२६३॥ </div>
<div class=paragraph>उन्होंने एक लाख जप कर सर्वकामान्नदा नाम को आठ अक्षर वाली विद्या आधे ही दिन में सिद्ध कर ली ॥२६४॥</div>
<div class=paragraph>यह विद्या उन्हें जहाँ-तहां से मनचाहा अन्न लाकर देती रहती थी जिससे उन्हें क्षुधा सम्बन्धी पीड़ा नहीं होती थी ॥२६५॥</div>
<div class=paragraph>तदनन्तर हृदय को स्वस्थ कर उन्होंने सोलह अक्षर वाला वह मन्त्र जपना शुरू किया कि जिसकी दस हजार करोड़ आवृत्तियाँ, शास्त्रों में कही गयी हैं ॥२६६॥</div>
<div class=paragraph></div>
<div class=paragraph>तदनन्तर जम्बूद्वीप का अधिपति अनावृत नाम का यक्ष अपनी स्त्रियों से आवृत हो इच्छानुसार क्रीड़ा करने के लिए उस वन में आया ॥२६७॥</div>
<div class=paragraph>जिनकी आत्मा तपश्चरण में लीन थी ऐसे तीन भाई, हाव-भाव-पूर्वक क्रीड़ा करने वाली उस यक्ष की स्त्रियों के दृष्टिगोचर हुए ॥२६८॥</div>
<div class=paragraph>तदनन्तर कौतुक से जिनका चित्त आकुल हो रहा था ऐसी देवियाँ शीघ्र ही उनके पास इस प्रकार आयीं मानो उनके सौन्दर्य ने चोटी पकड़कर उन्हें खींच लिया हो ॥२६९॥</div>
<div class=paragraph>उन देवियों में कुछ देवियाँ घुँघराले बालों से सुशोभित मुख से भ्रमरसहित कमल की शोभा धारण कर रही थीं । उन्होंने कहा कि जिनके शरीर अत्यन्त सुकुमार हैं, जिनकी कान्ति और तेज सब ओर फैल रहा है तथा वस्त्र का जिन्होंने त्याग नहीं किया है, ऐसे आप लोग किस लिए तपश्चरण कर रहे हैं ॥२७०-२७१॥</div>
<div class=paragraph>शरीरों की ऐसी कान्ति भोगों के बिना नहीं हो सकती । तथा आपके ऐसे शरीर हैं कि जिससे आपको किसी अन्य से भय भी उत्पन्न नहीं हो सकता ॥२७२॥</div>
<div class=paragraph>कहाँ तो यह जटा रूप मुकुटों का भार और कहाँ यह प्रथम तारुण्य अवस्था? निश्चित ही आप लोग विरुद्ध पदार्थों का समागम सजाने के लिए ही उत्पन्न हुए हैं ॥२७३॥</div>
<div class=paragraph>स्थूल स्तन तटों के आस्फालन से उत्पन्न सुख की प्राप्ति के योग्य अपने इन हाथों को आप लोग शिला आदि कर्कश पदार्थो के समागम से पीड़ा क्यों-पहुँचा रहे हैं ॥२७४॥</div>
<div class=paragraph>अहो आश्चर्य है कि रूप से सुशोभित आप लोगों की बुद्धि बड़ी हलकी है कि जिससे भोगों के योग्य शरीर को आप लोग इस तरह दुःख दे रहे हैं ॥२७५॥</div>
<div class=paragraph>उठो घर चलें, हे विज्ञ पुरुषों! अब भी क्या गया है? प्रिय पदार्थों का अवलोकन कर हम लोगों के साथ महाभोग प्राप्त करो ॥२७६॥</div>
<div class=paragraph>उन देवियों ने यह सब कहा अवश्य, पर उनके चित्त में ठीक उस तरह स्थान नहीं पा सका कि जिस तरह कमलिनी के पत्र पर पानी के बूँदों का समूह स्थान नहीं पाता है ॥२७७॥</div>
<div class=paragraph>तदनन्तर कुछ दूसरी देवियाँ परस्पर में इस प्रकार कहने लगी कि हे सखियों! निश्चय ही ये काष्ठ हैं - लकड़ी के पुतले हैं इसीलिए तो इनके समस्त अंगों में निश्छलता दिखाई देती है ॥२७८॥</div>
<div class=paragraph>ऐसा कहकर तथा कुछ कुपित हो पास में जाकर उन देवियों ने उनके विशाल हृदय में अपने कर्णफूलों से चोट पहुँचायी ॥२७९॥ </div>
<div class=paragraph>फिर भी निपुण चित्त को धारण करने वाले तीनों भाई क्षोभ को प्राप्त नहीं हुए, सो ठीक ही है क्योंकि कायर पुरुष ही अपने प्रकृत लक्ष से भ्रष्ट होते हैं ॥२८०॥ </div>
<div class=paragraph>तदनन्तर देवियों के कहने से जिसके चित्त में आश्चर्य उत्पन्न हो रहा था ऐसे जम्बूद्वीपाधिपति अनावृत यक्ष ने भी हर्षित हो उन तीनों भाइयों से मुसकराते हुए कहा ॥२८१॥ </div>
<div class=paragraph>कि हे सत्पुरुषों! आप लोग किस प्रयोजन से कठिन तपश्चरण कर रहे हो? अथवा किस देव की आराधना करे रहे हो? सो शीघ्र ही कहो ॥२८०॥</div>
<div class=paragraph>यक्ष के ऐसा कहने पर भी जब वे मिट्टी से निर्मित पुतलों की तरह निश्चल बैठे रहे तब वह कुपित हो इस प्रकार बोला कि ॥२८३॥ </div>
<div class=paragraph>ये लोग मुझे भुलाकर अन्य किस देव का ध्यान करने के लिए उद्यत हुए हैं । अहो ! इन मूर्खों की यह सबसे बड़ी चपलता है ॥२८४॥</div>
<div class=paragraph>इस तरह कठोर वचन यक्षेन्द्र ने आज्ञा देने की प्रतीक्षा करनेवाले अपने सेवकों को इन तीन भाईयों पर उपद्रव करने की आज्ञा दे दी ॥२८५॥</div>
<div class=paragraph>वे किंकर स्वभाव से ही क्रूर थे फिर उससे भी अधिक स्वामी की आज्ञा पा चुके थे इसलिए नाना रूप धारण कर उनके सामने तरह-तरह की कियाएँ करने लगे ॥२८६॥</div>
<div class=paragraph>कोई यक्ष वेग से पर्वत के समान ऊँचा उछलछकर उनके सामने ऐसा गिरा मानो सब ओर से वज्र ही गिरा रहा हो ॥२८७॥</div>
<div class=paragraph>किसी यक्ष ने साँप बनकर उनके समस्त शरीर को लपेट लिया और कोई सिंह बनकर तथा मुँह फाड़कर उनके सामने आ पहुँचा ॥२८८॥</div>
<div class=paragraph>किन्हीं ने कानों के पास ऐसा भयंकर शब्द किया कि उससे समस्त दिशाएँ बहरी हो गयीं । तथा कोई दंशमशक बनकर, कोई हाथी बनकर, कोई आंधी बनकर, कोई दावानल बनकर और कोई समुद्र बनकर भिन्न-भिन्न प्रकार के उपद्रव करने लगे ॥२८९॥</div>
<div class=paragraph>ध्यानरूपी खम्भे में बद्ध रहने के कारण जिनका चित्त अत्यन्त निश्चल था ऐसे तीनों भाई जब पूर्वोक्त उपायों से विकार को प्राप्त नहीं हुए ॥२९०॥</div>
<div class=paragraph>तब उन्होंने विक्रिया से म्लेच्छों की एक बड़ी भयंकर सेना बनायी । वह सेना अत्यन्त क्रोधी चाण्डालों से युक्त थी, तीक्ष्ण शस्त्रों से भयंकर थी और अन्धकार के समूह के समान जान पड़ती थी ॥२९१॥</div>
<div class=paragraph>तब उन्होंने दिखाया कि युद्ध में जीतकर पुष्पान्त्तक नगर को विध्वस्त कर दिया है तथा तुम्हारे पिता रत्नश्रवा को भाई-बंधुओं सहित गिरफ्तार कर लिया गया है ॥२९२॥</div>
<div class=paragraph>अन्तःपुर भी हृदय को तोड़ देनेवाला विलाप कर रहा है और साथ ही साथ यह शब्द कर रहा है कि तुम्हारे जैसे पुत्रों के रहते हुए भी हम दुख को प्राप्त हुए हैं ॥२९३॥ </div>
<div class=paragraph>पिता इस प्रकार चिल्ला-चिल्लाकर उनके सामने बहुत भारी बाधा उत्पन्न कर रहा है कि हे पुत्रों ! इस महावन में म्लेच्छ मुझे मार रहे हैं सो मेरी रक्षा करो ॥२९४॥</div>
<div class=paragraph>उन्होंने दिखाया कि तुम्हारी माता को चाण्डाल बेड़ी में डालकर पीट रहें हैं, चोटी पकड़कर धसीट रहे हैं और वह आँसुओं की धारा छोड़ रही है ॥२९५॥</div>
<div class=paragraph>माता कह रही है कि हे पुत्रो ! देखो, वन में मैं ऐसी अवस्था को प्राप्त हो रही हूँ । यही नहीं तुम लोगों के सामने ही शबर लोग मुझे अपनी पल्‍ली-बसति में लिये जा रहे हैं ॥२०६॥</div>
<div class=paragraph>तुम यह पहले झूठ-मूठ ही कहा करते थे कि विद्याबल को प्राप्त सब विद्याधर मिलकर भी मेरी एक भुजा के लिए पर्याप्त नहीं हैं। परन्तु इस समय तो तुम तीनों ही इतने निस्तेज हो रहे हो कि एक ही म्लेच्छ के लिए पर्याप्त नहीं हो ॥२९७-२९८॥</div>
<div class=paragraph>हे दशाग्रीव, यह विभीषण तेरी व्यर्थ ही स्तुति करता था। जबकि तू माता की रक्षा नहीं कर पा रहा है तब तो मैं समझती हूँ कि तेरे एक भी ग्रीवा नहीं है ॥२९९॥</div>
<div class=paragraph>मानसे रहित तू जितने समय तक मेरे उदर में रहकर बाहर निकला है उतने समय तक यदि मैं मल को भी धारण करती तो अच्छा होता ॥३००॥</div>
<div class=paragraph>जान पड़ता है यह भानुकर्ण भी कर्णों से रहित है इसलिए तो मैं चिल्ला रही हूँ और यहाँ मेरे दुःख-भरे शब्द को सुन नहीं रहा है। देखो, केसा निश्चल शरीर धारण किये है ॥३०१॥ </div>
<div class=paragraph>यह विभीषण भी इस विभीषण नाम को व्यर्थ ही धारण कर रहा है और मुर्दा जैसा इतना अकर्मण्य हो गया है कि एक भी म्लेच्छ का निराकरण करने में समर्थ नहीं है ॥३०२॥ </div>
<div class=paragraph>देखो, ये म्लेज्छ, बहन चन्द्रनखा को धर्महीन बना रहे हैं सो इसपर भी तुम दया क्यों नहीं करते हो ? माता-पिता की अपेक्षा भाई का बहन पर अधिक प्रेम होता है पर इसकी तुम्हें चिन्ता कहां है ? ॥३०३॥</div>
<div class=paragraph>हे पुत्रों ! विद्या सिद्ध की जाती है आत्मीयजनों की समृद्धि के लिए, सो उन आत्मीयजनों की अपेक्षा माता-पिता श्रेष्ठ हैं और माता-पिता की अपेक्षा बहन श्रेष्ठ है यही सनातन व्यवस्था है ॥३०४॥</div>
<div class=paragraph>जिस प्रकार विषधर सर्प की दृष्टि पड़ते ही वृक्ष भस्म हो जाते हैं उसी प्रकार तुम्हारी भौंह के संचार मात्र से म्लेच्छ भस्म हो सकते हैं ॥३०५॥</div>
<div class=paragraph>मैंने तुम लोगों को सुख पाने की इच्छा से ही उदर में धारण किया था क्योंकि पुत्र वही कहलाते हैं जो पाये की तरह माता-पिता को धारण करते हैं, उनकी रक्षा करते हैं ॥३०६॥</div>
<div class=paragraph>इतना सब कुछ करने पर भी जब उनका ध्यान भंग नहीं हुआ, तब उन देवों ने अत्यन्त भयंकर मायामयी कार्य करना शुरू किया ॥३०७॥</div>
<div class=paragraph>उन्होंने उन तीनों के सामने तलवार की धार से माता-पिता का सिर काटा तथा रावण के सामने उसके अन्य दो भाइयों का सिर काटकर गिराया ॥३०८॥</div>
<div class=paragraph>इसी प्रकार उन दो भाइयों के सामने रावण का सिर काटकर गिराया। इस कार्य से विभीषण और भानुकर्ण के ध्यान में क्रोधवश कुछ चंचछता आ गयी ॥३०९॥ </div>
<div class=paragraph>परन्तु दशानन भावों की शुद्धता को धारण करता हुआ सुमेरु के समान स्थिर बना रहा। वह महाश्क्तिशाली तथा दृढ़श्रद्धानी जो था ॥३१०॥</div>
<div class=paragraph>उसने इन्द्रियों के संचार को अपने आप में हो रोककर बिजली के समान चंचल मन को दास के समान आज्ञाकारी बना लिया था ॥३११॥ </div>
<div class=paragraph>शत्रु से बदला लेने की इच्छारूपी कण्टक तथा जितेन्द्रियतारूपी संवर दोनों ही जिसकी रक्षा कर रहे थे, ऐसा दशानन ध्यान-सम्बन्धी दोषों से रहित होकर प्रयत्न-पूर्वक मन्त्र का ध्यान करता रहा ॥३१२॥ </div>
<div class=paragraph>आचार्य कहते हैं कि यदि ऐसा ध्यान कोई मुनिराज घारण करते तो उस ध्यान के प्रभाव से उसी समय अष्टकर्मों का विच्छेद कर देते ॥३१३॥ </div>
<div class=paragraph>इसी बीच में हाथ जोड़कर सामने खड़ी हुई अनेक हजार शरीर धारिणी विद्याएँ दशानन को सिद्ध हो गयीं ॥३१४॥</div>
<div class=paragraph>मन्त्र जपने की संख्या समाप्त नहीं हो पायी कि उसके पहले ही समस्त विद्याएँ उसे सिद्ध हो गयीं, सो ठीक ही है क्योंकि दृढ़ निश्चय से क्या नहीं मिलता है ? ॥३१५॥</div>
<div class=paragraph>दृढ़ निश्चय भी पूर्वोपार्जित उज्ज्वल कर्म से ही प्राप्त होता है । यथार्थ में कर्म ही दुःखानुभव में विघ्न उत्पन्न करते हैं ॥३१६॥</div>
<div class=paragraph>योग्य समय पात्र के लिए दान देना, क्षेत्र में आयु की स्थिति समाप्त होना तथा रत्नत्रय की प्राप्तिरूपी फल से युक्त विद्या का प्राप्त होना, इन तीन कार्यों को अभव्य जीव कभी नहीं पाता है ॥३१७॥</div>
<div class=paragraph>किसी को दस वर्ष में, किसी को एक माह में और किसी को एक क्षण में ही विद्याएं सिद्ध हो जाती हैं, सो यह सब कर्मों का प्रभाव है ॥३१८॥</div>
<div class=paragraph>भले ही पृथिवी पर सोवे, चिरकाल तक भोजन का त्याग रखे, रात-दिन पानी में डूबे रहे, पहाड की चोटी से गिरे, और जिससे मरण भी हो जावे ऐसी शरीर सुखानेवाली क्रियाएँ करे तो भी पुण्य-रहित जीव अपना मनोरथ सिद्ध नहीं कर सकता ॥३१९-३२०॥</div>
<div class=paragraph>जिन्होने पूर्व-भव में अच्छे कार्य किये हैं, उन्हें सिद्धि अनायास ही प्राप्त होती है । तपश्चरण आदि क्रियाएँ तो निमित्त-मात्र हैं पर जिन्होंने पूर्वभव में उत्तम-कार्य नहीं किये, वे व्यर्थ ही मृत्यु को प्राप्त होते हैं - उनका जीवन निरर्थक जाता है ॥३२१॥</div>
<div class=paragraph>इसलिए मनुष्य को पूर्ण आदर से आचार्य की सेवा कर सदा पुण्य का ही संचय करना चाहिए क्योंकि पुण्य के बिना सिद्धि कैसे हो सकती है ? ॥३२२॥</div>
<div class=paragraph>गौतम-स्वामी कहते हैं कि हे श्रेणिक ! पुण्य का प्रभाव देखो कि महामनस्वी दशानन, समय पूर्ण न होने पर भी विद्याओं की सिद्धि को प्राप्त हो गया ॥३२३॥</div>
<div class=paragraph>अब मैं संक्षेप से विद्याओं का नामोल्लेख करता हूँ। विद्याओं के ये नाम उनके अर्थ-कार्य की सामर्थ्य से ही प्राप्त हुए हैं - प्रचलित हैं। हे श्रेणिक ! सावधान चित्त होकर सुनो ॥३२४॥ संचारिणी, कामदायिनी, कामगामिनी, दुर्निवारा, जगत्कम्पा, प्रज्ञप्ति, भानुमालिनी, अणिमा, लघिमा, क्षोम्या, मनःस्तम्भनकारिणी, संवाहिनी, सुरध्वंसी, कौमारी, वधकारिणी, सुविधाना, तपोरूपा, दहनी, विपुलोदरी, शुभप्रदा, रजोरूपा, दिनरात्रिविधायिनी, वज्रोदरी, समाकृष्टि, अदर्शनी, अजरा, अमरा, अनलस्तम्भिनी, तोयस्तम्भिनी, गिरिदारणी, अवलोकिनी, अरिध्वंसी, घोरा, धीरा, भुजंगिनी, वारुणी, भुवना, अवध्या, दारुणा, मदनाशिनी, भास्करी, भयसंभूति, ऐशानी, विजया, जया, बन्धनी, मोचनी, वाराही, कुटिलाकृति, चित्तोद्भवकरी, शान्ति, कौबेरी, वशकारिणी, योगेश्वरी, बलोत्सादी, चण्डा, भीति और प्रवर्षिणी आदि अनेक महाविद्याओं को निश्चल परिणामों का धारी दशानन पूर्वोपार्जित पुण्य-कर्म के उदय से थोड़े हो दिनों में प्राप्त हो गया ॥३२५-३३२॥</div>
<div class=paragraph>सर्वाहा, रतिसंवृद्धि, जृम्भिणी, व्योमगामिनी और निद्राणी ये पांच विद्याएँ भानुकर्ण को प्राप्त हुईं ॥३३३॥</div>
<div class=paragraph>सिद्धार्था, भत्रुदमनी, निर्व्याघाता और आकाशगामिनी ये चार विद्याएँ प्रिय स्त्रियॉं के समान विभीषण को प्राप्त हुईं ॥३३४॥</div>
<div class=paragraph>इस प्रकार विद्याओं के ऐश्वर्य को प्राप्त हुए वे तोनों भाई महाहर्ष के कारणभूत नूतन जन्म को ही मानो प्राप्त हुए थे ॥३३५॥</div>
<div class=paragraph>तदनन्तर यक्षों के अधिपति अनावृत यक्ष ने भी विद्याओं को आया देख महावैभव से उन तीनों भाइयों की पूजा की और उन्हें दिव्य अलंकारों से अलंकृत किया ॥३३६॥</div>
<div class=paragraph>दशानन ने विद्या के प्रभाव से स्वयंप्रभ नामक, नगर बसाया । वह नगर मेरुपर्वत के शिखर के समान ऊँचे-ऊँचे मकानों की पंक्ति से सुशोभित था ॥३३७॥</div>
<div class=paragraph>जिनके झरोखों में मोतियों की झालर लटक रही थी, जो बहुत ऊंचे थे तथा जिनके खम्भे रत्न और स्वर्ण के बने थे ऐसे जिनमन्दिरों से अलंकृत था ॥३३८॥</div>
<div class=paragraph>परस्पर की किरणों के सम्बन्ध से जो इन्द्रधनुष उत्पन्न कर रहे थे, तथा निरन्तर स्थिर रहनेवाली बिजली के समान जिनकी प्रभा थी ऐसे रत्नों से वह नगर सदा प्रकाशमान रहता था ॥३३९॥ </div>
<div class=paragraph>उसी नगर के गगनचुम्बी राजमहल में विद्याबल से सम्पन्न दशानन अपने दोनों भाइयों के साथ सुख से रहने लगा ॥३४०॥</div>
<div class=paragraph>तदनन्तर आश्चर्य से भरे जम्बूद्वीप के अधिपति अनावृत यक्ष ने एक दिन दशानन से कहा कि हे महाबुद्धिमान्‌ ! में तुम्हारे वीर्य से बहुत प्रसन्‍न हूँ ॥३४१॥</div>
<div class=paragraph>अतः जिसके अन्त में पूर्व, पश्चिम, उत्तर, दक्षिण इस प्रकार चार समुद्र हैं तथा जो नागकुमार और व्यन्तर देवों से व्याप्त है ऐसे इस जम्बूद्वीप में इच्छानुसार रहो ॥३४२॥</div>
<div class=paragraph>मैं इस समस्त द्वीप का अधिपति हूँ, मेरा कोई भी प्रतिद्वन्दी नहीं है, अतः तुम्हें वरदान देता हूँ कि तुम शत्रु-समूह को उखाड़ते हुए इस जम्बूद्वीप में इच्छानुसार सर्वत्र विचरण करो ॥३४३॥</div>
<div class=paragraph>हे वत्स ! मैं तुझपर प्रसन्न हूँ और तेरे स्मरण-मात्र से सदा तेरे सामने खड़ा रहूँगा । मेरे प्रभाव से तेरे मनोरथ में बाघा पहुंचाने के लिए इन्द्र भए समर्थ नहीं हो सकेगा फ़िर साधारण मनुष्य की तो बात ही क्या है ? ॥३४४॥</div>
<div class=paragraph>तू अपने दोनों भाइयों के साथ सुखी रहता हुआ दीर्घ-काल तक जीवित रह । तेरी दिव्य-विभूतियां सदा बढ़ती रहें और बन्घुजन सदा उनका सेवन करते रहें ॥३४५॥</div>
<div class=paragraph>इस प्रकार यथार्थ आशीर्वाद से उन तीनों भाइयों को आनन्दित कर वह यक्ष परिवार के साथ अपने स्थान पर चला गया ॥३४६॥</div>
<div class=paragraph></div>
<div class=paragraph>तदनन्तर दशानन को विद्याओं से आलिंगित सुन, चारों-ओर से राक्षसों के समूह महोत्सव करते हुए उसके समीप आये ॥३४७॥</div>
<div class=paragraph>उनमें कोई तो नृत्य करते थे, कोई ताल बजाते थे, कोई हर्ष से इतने फूल गये थे कि अपने शरीर में ही नहीं समाते थे ॥३४८॥</div>
<div class=paragraph>कितने ही लोग शत्रुपक्ष को भयभीत करनेवाला जोर का सिंहनाद करते थे, कोई आकाश को चूना से लिप्त करते हुए की तरह चिरकाल तक हँसते रहते थे ॥३४९॥</div>
<div class=paragraph>प्रीति से भरे सुमाली, माल्यवान्‌, सूर्यरज और ऋक्षरज उत्तमोत्तम रथों पर सवार हो उसके समीप आये ॥३५०॥</div>
<div class=paragraph>इनके सिवाय अन्य सभी कुटुम्बीजन, कोई विमानों पर बेठकर, कोई घोड़ों पर सवार होकर और कोई हाथियों पर आरूढ़ होकर आये। वे सब भय से रहित थे ॥३५१॥</div>
<div class=paragraph>अथानन्तर पुत्र के स्नेह से जिसका मन भर रहा था ऐसा रत्नश्रवा पताकाओं से आकाश को निरन्तर शुक्ल करता हुआ बड़ी विभूति के साथ आया। बन्दीजनों के समूह उसकी स्तुति कर रहे थे, और वह किसी बडे राजमहल के समान सुन्दर रथ पर सवार था ॥३५२-३५३॥</div>
<div class=paragraph>ये सब मिलकर साथ ही साथ आ रहे थे सो मार्ग में पंचसंगम नामक पर्वत पर उन्होंने शत्रु के भय के कारण बहुत ही दुख से रात्रि बितायी ॥२५४॥</div>
<div class=paragraph>तदनन्तर केकसी के पुत्र दशानन आदि ने आगे जाकर उन सबकी अग॒वानी की। उन्होंने गुरुजनों को प्रणाम किया, मित्रों का आलिंगन किया और भृत्यों की ओर स्नेहपूर्ण दृष्टि से देखा ॥३५५॥ </div>
<div class=paragraph>गुरुजनों ने भी दशानन आदि से शरीर की कुशल-क्षेम पूछी, विद्याएँ किस तरह सिद्ध हुईं आदि का वृत्तान्त भी बार-बार पूछा सो ऐसे अवसर पर किसी बात को बार-बार पूछना निनन्‍दनीय नहीं है ॥३५६॥ </div>
<div class=paragraph>राक्षस तथा वानर-वंशियों ने देवलोक के समान उस स्वयंप्रभनगर को बड़े आश्चर्य के साथ देखा ॥३५७॥</div>
<div class=paragraph>जिनके नेत्र आनन्द से व्याप्त थे ऐसे माता-पिता ने प्रणाम करते हुए दशानन आदि के शरीर का कांपते हुए हाथों से चिरकाल तक स्पर्श किया ॥३५८॥</div>
<div class=paragraph>जब सूर्य आकाश के मध्यभाग में था तब दिव्य वनिताओं ने बड़े उत्सव के साथ उन तीनों कुमारों की स्नानाविधि प्रारम्भ की ॥३५०॥ </div>
<div class=paragraph>जिनके चारों ओर मोतियों के समूह व्याप्त थे तथा जो नाना प्रकार के रत्नों से समृद्ध थे ऐसे उत्कृष्ट स्वर्ण-निर्मित स्नान की चौकियों पर वे आसीन हुए ॥३६०॥ </div>
<div class=paragraph>पल्लवों के समान लाल-लाल कान्ति के धारक दोनों पैर उन्होंने पादपीठ पर रखे थे और उससे वे ऐसे जान पड़ते थे मानो उदयाचल के शिखरपर वर्तमान सूर्य ही हो ॥३६१॥</div>
<div class=paragraph>तदनन्तर रत्नमयी, सुवर्णमयी और रजतमयी उन कलशों से उनका अभिषेक शुरू हुआ कि जिनके मुख पल्लवों से आच्छादित थे, जो हारों से सुशोभित थे, चन्द्रमा तथा सूर्य के साथ स्पर्धा करनेवाली कान्ति से जिनका आत्म-स्वरूप आच्छादित था, जो अपनी सुगन्ध से दिग्मण्डल को सुवासित करनेवाले जल से पूर्ण थे, जिनमें एक तो प्रधान मुख था तथा अन्य छोटे-छोटे अनेक मुख थे, जिनके आस-पास भ्रमरों के समूह मंडरा रहे थे और जो जलपात के कारण गम्भीर मेघ के समान गरज रहे थे ॥३६२-३६४॥</div>
<div class=paragraph>तदनन्तर शरीर को कान्ति बढ़ाने में कुशल उबटना आदि लगाकर सुगन्धित जल से उनका अभिषेक किया गया । उस समय तुरही आदि वादित्रों के मंगलमय शब्दों से वहाँ का वातावरण आनन्दमय हो रहा था ॥३६५॥</div>
<div class=paragraph>तत्पश्यात्‌ दिव्य वास्त्राभूषणों से उनके शरीर अलंकृत किये गये और कुलांगनाओं ने बड़े आदर से अनेक मंगलाचार किये ॥३६६॥</div>
<div class=paragraph>तदनन्तर जो देवकुमारों के समान जान पड़ते थे और आत्मीयजनों को आनन्द प्रदान कर रहे थे ऐसे उन तीनों कुमारों ने बड़ी विनय से गुरुजनों की चरण-वन्दना की ॥३६७॥</div>
<div class=paragraph>तदनन्तर गुरुजनों ने देखा कि इन्हें जो विद्याओं से सम्पदाएं प्राप्त हुई हैं वे हमारे आशीर्वाद से भी अधिक है अतः उन्होंने यही कहा कि तुम लोग चिरकाल तक जीवित रहो ॥३६८॥</div>
<div class=paragraph>सुमाली, माल्यवान्‌, सूर्यरज, ऋक्षरज और रत्नश्ववा ने स्नेहवश उनका बार-बार आलिंगन किया था ॥३६९॥</div>
<div class=paragraph>तदनन्तर इच्छानुसार जिन्हें सब सम्पदाएँ प्राप्त थीं ऐसे उन सब लोगों ने बन्घुजनों तथा भृत्य-वर्ग से आवृत होकर भोजन किया ॥३७०॥</div>
<div class=paragraph>तदनन्तर दशानन ने वस्त्र आदि देकर गुरुजनों की पूजा की और यथायोग्य भृत्यवर्ग का भी सम्मान किया ॥३७१॥</div>
<div class=paragraph>तत्पश्चात्‌ प्रीति से जिनके नेत्र फूल रहे थे, ऐसे समस्त गुरुजन निश्चिन्तता से बेठे थे । प्रकरण पाकर उन्होंने कहा कि हे पुत्रों ! इतने दिन तक तुम सब सुख से रहे ? ॥३७२॥</div>
<div class=paragraph>तब दशानन आदि कुमारों ने हाथ जोड़ सिर से लगाकर प्रणाम करते हुए कहा कि आप लोगों के प्रसाद से हम सब को कुशल है ॥३७३॥</div>
<div class=paragraph>तदनन्तर प्रकरणवश माली के मरण की चर्चा करते हुए सुमाली इतने शोक-ग्रस्त हुए कि उन्हें तत्काल ही मूर्च्छा आ गयी ॥३७४॥</div>
<div class=paragraph>तत्पश्चात्‌ रत्नश्ववा के ज्येष्ठ पुत्र दशानन ने अपने शीतल हाथ से स्पर्श कर उन्हें पुनः सचेत किया ॥३७५॥</div>
<div class=paragraph>तथा बर्फ के समान ठण्डे ओर समस्त  शत्रु-समूह के घातरूपी बीज के अंकुरोद्गम के समान शक्तिशाली वचनों से उन्हें आनन्दित किया ॥३७६॥</div>
<div class=paragraph>तब कमल के समान नेत्रों से सुशोभित दशानन को देख, सुमाली तत्काल ही सब शोक छोड़कर पुनः आनन्द को प्राप्त हो गये ॥३७७॥</div>
<div class=paragraph>ओर दशानन से हृदयहारी सत्य वचन कहने लगे कि अहो वत्स ! सचमुच ही तुम्हारा उदार बल देवताओं को सन्‍तुष्ट करनेवाला है ॥३७८॥</div>
<div class=paragraph>अहो ! तुम्हारी यह कान्ति सूर्य को जीतकर स्थित है और तुम्हारा गाम्भीर्य समुद्र को दूर हटाकर विद्यमान है ॥३७९॥</div>
<div class=paragraph>अहो ! तुम्हारा यह कान्ति-सहित पराक्रम सर्वजनातिगामी है अर्थात्‌ सब लोगों से बढ़कर है । अहो पुत्र ! तुम राक्षसवंश के तिलक-स्वरूप उत्पन्न हुए हो ॥३२८०॥</div>
<div class=paragraph>हे दशानन ! जिस प्रकार सुमेरु-पर्वत से जम्बूद्वीप सुशोभित है और चन्द्रमा तथा सूर्य से आकाश सुशोभित होता है, उसीप्रकार लोगों को महान आश्चर्य में डालनेवाली चेष्टाओं से युक्त तुझ सुपुत्र से यह राक्षसवंश सुशोभित हो रहा है ॥३८१-३८२॥</div>
<div class=paragraph>मेघवाहन आदि तुम्हारे कुल के पूर्वपुरुष थे जो लंकापुरी का पालन कर तथा अन्त में तपश्चरण कर मोक्ष गये हैं ॥३८३॥</div>
<div class=paragraph>अब हमारे दुःखों को दूर करनेवाले पुण्य से तू उत्पन्न हुआ है। हे पुत्र! एक तेरे मुख से मुझे जो सन्‍तोष हो रहा है उसका वर्णन कैसे कर सकता हूँ ॥३८४॥</div>
<div class=paragraph>इन विद्याघरोंने तो जीवित रहने की आशा छोड़ दी थी अब तुझ उत्साही के उत्पन्न होने पर फिर से आशा बांधी है ॥३८५॥</div>
<div class=paragraph>एक बार हम जिनेन्द्र भगवान्‌ को वन्दना करने के लिए कैलाश पर्वत पर गये थे । वहां अवधिज्ञान के धारी मुनिराज को प्रणाम कर हमने पूछा था कि हे नाथ ! लंका में हमारा निवास फिर कब होगा ? इसके उत्तर में दयालु मुनिराज ने कहा था ॥३८६-३८७॥ कि तुम्हारे पुत्र से वियद्बिन्दु की पुत्री में जो उत्तम पुरुष जन्म प्राप्त करेगा वही तुम्हारा लंका में प्रवेश करानेवाला होगा ॥३८८॥</div>
<div class=paragraph>वह पुत्र बल और पराक्रम का धारी तथा सत्त्व, प्रताप, विनय, लक्ष्मी, कीर्ति और कान्ति का अनन्य आश्रय होगा तथा भरत-क्षेत्र के तीन-खण्डों का पान करेगा ॥३८९॥ शत्रु के द्वारा अपने अधीन की हुई लक्ष्मी को यही पुत्र उससे मुक्त करावेगा इसमें आश्चर्य की भी कोई बात नहीं है क्योंकि वह लंका में परम लक्ष्मी को प्राप्त होगा ॥३९०॥ </div>
<div class=paragraph>सो कुल के महोत्सवस्वरुप तू उत्पन्न हो गया है, तेरे सब लक्षण शुभ हैं तथा अनुपमरूप से तू सबके नेत्रों को हरनेवाला है ॥३९१॥</div>
<div class=paragraph>सुमाली के ऐसा कहने पर दक्शानन ने लज्जा से अपना मस्तक नीचा कर लिया और 'एयमस्तु' कह हाथ जोड़ सिर से लगाकर सिद्ध भगवान्‌ को नमस्कार किया ॥३९२॥</div>
<div class=paragraph>तदनन्तर उस बालक के प्रभाव से सब बन्घुजन शत्रु के भय से रहित हो यथास्थान सुख से रहने लगे ॥३९३॥</div>
<div class=paragraph></div>
<div class=paragraph>तदनन्तर गौतमस्वामी राजा श्रेणिक से कहते हैं कि हे राजन! इस प्रकार पूर्वोपार्जित पुण्यकर्म के प्रभाव से मनुष्य कीर्ति के द्वारा दिग्दिगन्तराल तथा लोक को आच्छादित करते हुए लक्ष्मी को प्राप्त होते हैं। इसमें मनुष्य की आयु कारण नहीं है। क्या अग्नि का एक कण क्षणभर में विशाल वन को भस्म नहीं कर देता अथवा सिंह का बालक मदोन्‍मत्त हाथियों के झुण्ड को विदीर्ण नहीं कर देता ? ॥३९४॥</div>
<div class=paragraph>चन्द्रमा की किरणों का एक अंश, सूर्य की किरणों से उत्पादित प्राणियों के सन्‍ताप को दूर करता हुआ शीघ्र ही कुमुदिनियों में उल्लास पैदा कर देता है और सूर्य उदित होते ही निद्रा को दूर हटानेवाली अपनी किरणों से मेघमाला के समान मलिन अन्धकार को दूर कर देता है ॥३९५॥</div>
<div class=paragraph></div>
<div class=paragraph>इस प्रकार आर्य नाम से प्रसिद्ध रविषेणाचार्य विरचित पद्मचरित में दशानन का वर्णन करनेवाला सातवां पर्व पूरा हुआ ॥७॥</div><hr class=type_7>
<a href='#home' class=index>&#x1f3e0;</a>
<br><div class=title id=gatha-008><span class=incFontSz>+ </span><a href=#index>﻿अष्टमं पर्व</a><span class=decFontSz> -</span></div><div class=gatha>अथानन्तर विजयार्ध पर्वत की दक्षिण श्रेणी में असुर-संगीत नाम का नगर है। वहाँ कान्ति में सूर्य की उपमा धारण करनेवाला प्रबल योद्धा मय नाम का विद्याधर रहता था। वह पृथिवी-तल में दैत्य नाम से प्रसिद्ध था। उसकी हेमवती नाम की स्त्री थी जो स्त्रियों के समस्त गुणों से सहित थी ॥१-२॥<br>उसकी मन्दोदरी नाम की पुत्री थी। उसके समस्त अवयव सुन्दर थे, उदर कृश था, नेत्र विशाल थे और वह सौन्दर्यरूपी जल की धारा के समान जान पड़ती थी ॥३॥<br>एक दिन नवयौवन से सम्पूर्ण उस पुत्री को देखकर पिता चिन्ता से व्याकुल हो अपनी स्त्री से बड़े आदर के साथ बोला कि हे प्रिये ! पुत्री मन्‍न्दोदरी नवयौवन को प्राप्त हो चुकी है। इसे देख मेरी इस विषय की मानसिक चिन्ता कई गुणी बढ़ गई है ॥४-५॥<br>किसी ने ठीक ही कहा है कि सन्तापरूपी अग्नि को उत्पन्न करनेवाले कन्याओं के यौवनारम्भ में माता-पिता अन्य परिजनों के साथ ही साथ ईन्धनपने को प्राप्त होते हैं ॥६॥<br>इसीलिए तो कन्या जन्म के बाद दुःख से आकुलित है चित्त जिनका, ऐसे विद्वग्जन इसके लिए नेत्ररूपी अंजलि के द्वारा जल दिया करते हैं ॥७॥<br>अहो, जिन्हें अपरिचित जन आकर ले जाते हैं ऐसे अपने शरीर से समुत्पन्न सन्तान <span class=comment>( पुत्री)</span> के साथ जो वियोग होता है वह मर्म को भेदन कर देता है ॥८॥<br>इसलिए हे प्रिये ! कहो, यह तारुण्यवती पुत्री हम किसके लिए देवें । गुण, कुल और कान्ति से कौन वर इसके अनुरूप होगा ॥९॥<br>पति के ऐसा कहने पर रानी हेमवती ने कहा कि माताएँ तो कन्याओं के शरीर की रक्षा करने में ही उपयुक्त होती हैं और उनके दान करने में पिता उपयुक्त होते हैं ॥१०॥<br>जहां आपके लिए कन्या देना रुचता हो वहीं मेरे लिए भी रुचेगा क्‍योंकि कुलांगनाएँ पति के अभिप्राय के अनुसार ही चलती हैं ॥११॥<br>रानी के ऐसा कहने पर राजा ने मन्त्रियों के साथ सलाह की तो किसी मन्त्री ने किसी विद्याधर का उल्लेख किया ॥१२॥<br>तदनन्तर किसी दूसरे मन्त्री ने कहा कि इसके लिए इन्द्र विद्याधर ठीक होगा क्‍योंकि वह समस्त विद्याधरों का अधिपति है और सब विद्याधर उसके विरुद्ध जाने में भयभीत भी रहेंगे ॥१३॥<br>तब राजा मय ने स्वयं कहा कि मैं आप लोगों के मन की बात तो नहीं जानता पर मुझे जिसे समस्त विद्याएँ सिद्ध हुई हैं ऐसा प्रसिद्ध दशानन अच्छा लगता है ॥१४॥<br>निश्चित ही वह जगत् में कोई अद्भुत कार्य करनेवाला होगा अन्यथा उसे छोटी ही उमर में शीघ्र ही अनेक विद्याएँ सिद्ध कैसे हो जातीं ॥१५॥<br>तदनन्तर मन्त्र करने में निपुण मारीच आदि समस्त प्रमुख मन्त्रियों ने बड़े हर्ष के साथ राजा मय को बात का समर्थन किया ॥१६॥<br>तदनन्तर महाबलवान् मारीच आदि मन्त्रियों और भाइयों ने राजा मय के मन को शीघ्रता से युक्त किया अर्थात् प्रेरणा को कि इस कार्य को शीघ्र ही सम्पन्न कर लेना चाहिए ॥१७॥<br>तब राजा मय ने भी विचार किया कि 'समय बीत जाने से कार्य सिद्ध नहीं हो पाता है' -- ऐसा विचारकर वह किसी शुभ दिन, जबकि सौम्य ग्रह सामने स्थित थे, क्रूर ग्रह विमुख थे और लग्न मंगलकारी थी, कन्या के साथ पुष्पान्तक विमान में बैठकर चला । प्रस्थान करते समय तुरही का मधुर शब्द हो रहा था और स्त्रियाँ मंगलगीत गा रही थीं । बीच-बीच में जब तुरही का शब्द बन्द होता था तो स्त्रियों के मंगल गीतों से आकाश ऐसा गूँज उठता था मानो शब्दमय ही हो गया हो ॥१८-२०॥<br>दशानन भीम वन में है, यह समाचार, पुष्पान्तक विमान से उतरकर जो जवान आगे गये थे उन्होंने लौटकर राजा मय से कहा । तब राजा मय उस देश के जानकार गुप्तचरों से पता चलाकर भीम वन की ओर चला । वहाँ जाकर उसने काली घटा के समान वह वन देखा ॥२१-२२॥<br>दशानन के खास स्थान का पता बताते हुए किसी गुप्तचर ने कहा कि हे राजन्! जिस प्रकार सम्मेदाचल और कैलास पर्वत के बीच में मन्दारुण नाम का वन है उसी प्रकार वलाहक और सन्ध्यावते नामक पर्वतों के बीच में यह उत्तम वन देखिए । देखिए कि यह वन स्निग्ध अन्धकार की राशि के समान कितना सुन्दर मालूम होता है और यहाँ कितने ऊंचे तथा सघन वृक्ष लग रहे हैं ॥२३-२४॥<br>इस वन के मध्य में शंख के समान सफेद बड़े-बड़े घरों से सुशोभित जो वह नगर दिखाई दे रहा है वह शरद् ऋतु के बादलों के समूह के समान कितना भला जान पड़ता है? ॥२५॥<br>उसी नगर के समीप देखो एक बहुत ऊँचा महल दिखाई दे रहा है । ऐसा महल कि जो अपने शिखरों के अग्रभाग से मानो सौधर्म स्वर्ग को ही छूना चाहता है ॥२६॥<br>राजा मय की सेना आकाश से उतरकर उसी महल के समीप यथायोग्य विश्राम करने लगी ॥२७॥<br>तदनन्तर दैत्यों का अधिपति राजा मय तुरही आदि वादित्र का आडम्बर छोड़कर तथा विनीत मनुष्यों के योग्य वेष-भूषा धारणकर कुछ आप्त जनों के साथ उस महल के समीप पहुँचा । कन्या मन्दोदरी उसके साथ थी । महल को देखते ही राजा मय का जहाँ अहंकार छूटा वहाँ उसे आश्चर्य भी कम नहीं हुआ । तदनन्तर द्वारपाल के द्वारा समाचार भेज कर वह महल के ऊपर चढा ॥२८-२९॥<br>सावधानी से पैर रखता हुआ जब वह क्रम से सातवें खण्ड में पहुँचा तब वहाँ उसने मूर्तिधारिणी वनदेवी के समान उत्तम कन्या देखी ॥३०॥<br>वह कन्या दशानन की बहन चन्द्रनखा थी सो उसने सबका अतिथि-सत्कार किया सो ठीक ही है क्योंकि कुल के जानकार मनुष्य योग्य उपचार से कभी नहीं चूकते ॥३१॥<br>तदनन्तर जब मय सुखकारी आसन पर बैठ गया और चन्द्रनखा भी कन्याओं के योग्य आसन पर बैठ चुकी तब विनय दिखाती हुई उस कन्या से मय ने बड़ी नम्रता से पूछा ॥३२॥<br>कि हे पुत्री! तू कौन है? और किस कारण से इस भयावह वन में रहती है तथा यह बड़ा भारी महल किसका है? ॥३३॥<br>इस महल में अकेली रहते हुए तुझे कैसे धैर्य उत्पन्न होता है । तेरा यह उत्कृष्ट शरीर पीड़ा का पात्र तो किसी तरह नहीं हो सकता ॥३४॥<br>स्त्रियों के लज्जा स्वभाव से ही होती है इसलिए मय के इस प्रकार पूछने पर उस सती कन्या का मुख लज्जा से नत हो गया । साथ ही वन की हरिणी के समान भोली थी ही अत: धीरे-धीरे इस प्रकार बोली कि मेरा भाई दशानन षष्ठोपवास अर्थात् तेला के द्वारा इस चन्द्रहास खड्ग को सिद्ध कर जिनेन्द्र भगवान्  को वन्दना करने के लिए सुमेरु पर्वत पर गया है । दशानन मुझे इस खड्ग की रक्षा करने के लिए कह गया है सो हे आर्य! मैं चन्द्रप्रभ भगवान से सुशोभित इस चैत्यालय में स्थित हूँ । यदि आप लोग दशानन को देखने के लिए आये है तो क्षण-मात्र यहीं पर विश्राम कीजिए ॥३५-३८॥<br>जबतक उन दोनों में इस प्रकार का मधुर आलाप चल रहा था तब तक आकाश तल मे तेज का मण्डल दिखाई देने लगा ॥३९॥<br>उसी समय कन्या ने कहा कि जान पड़ता है अपनी प्रभा से सूर्य को निष्प्रभ करता हुआ दशानन आ गया है ॥४०॥<br>बिजली के सहित मेघ-राशि के समान उस दशानन को निकटवर्ती देख मय हड़बड़ाकर आसन से उठ खड़ा हुआ ॥४१॥<br>यथायोग्य आचार प्रदर्शित करने के बाद सब पुन: आसनों पर आरूढ़ हुए । तलवार की कान्ति से जिनके शरीर श्यामल हो रहे थे ऐसे मारीच, वज्र मध्य, वज्रनेत्र, नभस्तडित्, उग्रनक्र, मरुद्वक्त्र, मेधावी, सारस और शुक आदि मय के मन्त्री लोग दशानन को देखकर परम सन्तोष को प्राप्त हुए और निम्नलिखित मंगल वचन मय से कहने लगे कि हे दैत्यराज! आपकी बुद्धि हम सबसे अधिक श्रेष्‍ठ है क्योंकि आपने ही इस पुरुषोत्तम को हृदय में स्थान दिया था । अर्थात् हम लोगों का इसकी ओर ध्यान नहीं गया जबकि आपने इसका अपने मन में अच्छी तरह विचार रखा ॥४२-४५॥<br>मय से इतना कहकर उन मन्त्रियों ने दशानन से कहा कि अहो तुम्हारा उज्जवल रूप आश्चर्य कारी है, तुम्हारा विनय का भार अद्भुत है और तुम्हारा पराक्रम भी अतिशय से सहित है ॥४६॥<br>यह दैत्यों का राजा दक्षिण श्रेणी के असुर गीत नामा नगर का रहनेवाला है तथा संसार में मय नाम से प्रसिद्ध है । यह आपके गुणों से आकर्षित होकर यहाँ आया है सो ठीक ही है क्योंकि सज्जन पुरुष किसे दर्शन के लिए उत्कण्ठित नहीं करते? ॥४७-४८॥<br>तब रत्नश्रवा के पुत्र दशानन ने कहा कि आपका स्वागत है । आचार्य कहते हैं कि जो मधुर भाषण है वह सत्पुरुषों की कुलविद्या है ॥४९॥<br>दैत्यों के अधिपति उत्तम पुरुष हैं जिन्होंने कि हमें प्रेमपूर्वक दर्शन दिये । मैं चाहता हूँ कि ये उचित आदेश देकर इस जन को अनुगृहीत करें ॥५०॥<br>तदनन्तर मय ने कहा कि हे तात! तुम्हें यह कहना उचित है क्योंकि जो उत्तम पुरुष हैं वे विरुद्ध आचरण कभी नहीं करते ॥५१॥<br>जिनका चित्त कौतुक से व्याप्त था ऐसे मय के मन्त्रियों ने भी दशानन के दर्शन किये और आकुलता से भरे तथा बार-बार कहे हुए उत्तम वचनों से उसे आनन्दित किया ॥५२॥<br>तदनन्तर अच्छी भावना से युक्त दशानन ने चन्द्रप्रभ जिनालय के महा मनोहर गर्भगृह में प्रवेश किया । वहाँ उसने प्रधान रूप से जिनेन्द्र भगवान की बड़ी भारी पूजा को ॥५३॥<br>रोमांच उत्पन्न करने वाले अनेक प्रकार के स्तवन पढ़े, हाथ जोड़कर चूड़ामणि से सुशोभित मस्तक पर लगाये, और ललाटतट तथा घुटनों से पृथ्वीतल का स्पर्श कर जैनेन्द्र भगवान के पवित्र चरणों को देर तक नमस्कार किया ॥५४-५५॥<br>तदनन्तर परम अभ्युदय को धारण करनेवाला दशानन जिनमन्दिर से बाहर निकलकर दैत्यराज मय के साथ आसन पर सुख से बैठा ॥५६॥<br>वार्तालाप के प्रकरण में जब वह विजयार्ध पर्वत पर रहनेवाले विद्याधरों का समाचार पूछ रहा था तब मन्दोदरी उसके दृष्टिगोचर हुई ॥५७॥<br>मन्दोदरी सुन्दर लक्षणों से पूर्ण थी, सौभाग्य रूपी मणियों की मानो भूमि थी, उसके चरण-कमलों का पृष्ठ भाग छोटे किन्तु स्निग्ध नखों से ऊपर को उठा हुआ जान पड़ता था ॥५८॥<br>वह जिन ऊरुओं से सुशोभित थी वे केले के स्तम्भ के समान थे, कामदेव के तरकस के समान जान पड़ते थे अथवा सौन्दर्य रूपी जल के प्रवाह के समान मालूम होते थे ॥५९॥<br>वह जिस नितम्ब को धारण कर रही थी वह योग्य विस्तार से सहित था, ऊँचा उठा था, कामदेव के सभामण्डप के समान जान पड़ता था और कुछ ऊँचे उठे हुए कूल्हों से मनोहर था ॥६०॥<br>उसकी कमर वज्र के समान मजबूत अथवा हीरा के समान देदीप्यमान थी, लज्जा के कारण उसका मुख नीचे की ओर था, स्वर्ण कलश के समान उसके स्तन थे, और शिरीष के फूलों की माला के समान कोमल उसकी दोनों भुजाएँ थीं ॥६१॥<br>उसकी गरदन शंख जैसी रेखाओं से सुशोभित तथा कुछ नीचे की ओर झुकी थी, मुख पूर्णचन्द्रमा के समान था और नाक तो ऐसी जान पड़ती थी मानो नेत्रों की कान्तिरूपी नदी के बीच में पुल ही बांध दिया गया हो ॥६२॥<br>उसके स्वच्छ कपोल ओठों की लाल-लाल कान्ति से व्याप्त थे तथा उसकी आवाज वीणा, भ्रमर और उन्मत्त कोयल की आवाज के समान थी ॥६३॥<br>उसकी दृष्टि कामदेव की दूती के समान थी और उससे वह दिशाओं में नीलकमल, लालकमल तथा सफेद कमलों का समूह ही मानो बिखेरती थी ॥६४॥<br>उसका ललाट अष्टमी के चन्द्रमा के समान था, कान सुन्दर थे, तथा चिकने, काले और बारीक बाल थे ॥६५॥<br>वह मुख तथा चरणों की शोभा से चलती-फिरती कमलिनी को, हाथों की शोभा से हस्तिनी को तथा गति और विभ्रम के द्वारा क्रमश: हंसी और सिंहनी को जीत रही थी ॥६६॥<br>विद्याओं ने दशानन का आलिंगन प्राप्त कर लिया और मैं ऐसी ही रह गयी इस प्रकार ईर्ष्या को धारण करती हुई लक्ष्मी ही मानो कमलरूपी घर को छोड़कर मन्दोदरी के बहाने आ गयी थी ॥६७॥<br>कर्मरूपी विधाता ने संसार के समस्त सौन्दर्य को इकहरा कर उसके बहाने स्त्री-विषयक अपूर्व सृष्टि ही मानो रची थी ॥६८॥<br>वह सूर्य की किरणों का स्पर्श तथा राहु ग्रह के आक्रमण के भय से चन्द्रमा को छोड़कर पृथ्वी पर आयी हुई कान्ति के समान जान पड़ती थी ॥६९॥<br>उसने अपने सीमन्त <span class=comment>(माँग)</span> में जो मणि पहन रखा था उसकी कान्ति का समूह उसके मुख पर घूँघट का काम देता था । वह जिस हार से सुशोभित थी वह मुख के सौन्दर्य के प्रवाह के समान जान पड़ता था ॥७०॥<br>उसने अपने कानों में मोती जड़ित बालियाँ पहन रखी थीं सो उनकी प्रभा से ऐसी जान पड़ती थी मानो सफेद सिन्दुवार <span class=comment>(निगुंण्डी)</span> की मंजरी ही धारण कर रही हो ॥७१॥<br>चूँकि जघनस्थल काम के दर्पजन्य क्षोभ को सहन नहीं करता था इसलिए ही मानो उसे मणि समूह से सुशोभित कटि सूत्र से वेष्टित कर रखा था ॥७२॥<br>वह मन्दोदरी अत्यन्त सुन्दर थी फिर भी दशानन उसे देख चिन्ता से दुःखी हो गया सो ठीक ही है क्योंकि धैर्यवान् मनुष्य भी प्रायः विषयों के अधीन हो जाते हैं ॥७३॥<br>मन्दोदरी माधुर्य से युक्त थी इसलिए उस पर पड़ी दशानन को दृष्टि स्वयं भी मानो मधु से मत्त हो गयी थी, यही कारण था कि वह उस पर से हटा लेने पर भी नशा में झूमती थी ॥७४॥<br>दशानन विचारने लगा कि यह उत्तम स्त्री कौन हो सकती है? क्या ह्री, श्री, लक्ष्मी, घृति, कीर्ति अथवा सरस्वती है? ॥७५॥<br>यह विवाहित है या अविवाहित? अथवा किसी के द्वारा की हुई माया है? अहो, यह तो समस्त स्त्रियों की शिरोधार्य सर्वश्रेष्ठ सृष्टि है ॥७६॥<br>यदि मैं इन्द्रियों को हरने वाली इस कन्या को प्राप्त कर सकूँ तो मेरा जन्म कृतकृत्य हो जाये अन्यथा तृण के समान तुच्छ है ही ॥७७॥<br>इस प्रकार विचार करते हुए दशानन से अभिप्राय के जाननेवाले मय ने पुत्री मन्दोदरी को पास ले जाकर कहा कि इसके स्वामी आप हैं ॥७८॥<br>मय के इस वचन से दशानन को इतना आनन्द हुआ मानो तत्क्षण अमृत से ही सींचा गया हो । उसके सारे शरीर में रोमांच उठ आये मानो सन्तोष के अंकुर ही उत्पन्न हुए हों ॥७९॥<br>तदनन्तर जहाँ क्षणभर में ही समस्त वस्तुओं का समागम हो गया था और कुटुम्बीजन जहाँ आनन्द से फूल रहे थे ऐसा इन दोनों का पाणिग्रहण-मंगल सम्पन्न हुआ ॥८०॥<br>तदनन्तर दशानन कृतकृत्य होता हुआ मन्दोदरी के साथ स्वयंप्रभ नगर गया । वह मन्दोदरी को पाकर ऐसा मान रहा था मानो समस्त संसार की लक्ष्मी ही मेरे हाथ लग गयी है ॥८१॥<br>पुत्री को चिन्ता रूपी शल्य के निकल जाने से जिसे हर्ष हो रहा था तथा साथ ही उसके वियोग से जिसे शोक हो रहा था ऐसा राजा मय भी अपने योग्य स्थान में जाकर रहने लगा ॥८२॥<br>जिसके हाव-भाव सुन्दर थे तथा जिसने अपने गुणों से पति का मन आकृष्ट कर लिया था ऐसी मन्दोदरी ने क्रम से हजारों देवियों में प्रधानता प्राप्त कर ली ॥८३॥<br>समस्त इन्द्रियों को प्रिय लगने वाली उस रानी मन्दोदरी के साथ दशानन, इच्छित स्थानों में इन्द्राणी के साथ इन्द्र के समान क्रीड़ा करने लगा ॥८४॥<br>उत्कृष्ट कान्ति से सहित दशानन अपनी विद्याओं का प्रभाव जानने के लिए निम्नांकित बहुत सारे कार्य करता था ॥८५॥<br>वह एक होकर भी अनेक रूप धरकर समस्त स्त्रियों के साथ समागम करता था । कभी सूर्य के समान सन्ताप उत्पन्न करता था तो कभी चन्द्रमा के समान चाँदनी छोड़ने लगता था ॥८६॥ कभी अग्नि के समान ज्वालाएँ छोड़ता था तो कभी मेघ के समान वर्षा करने लगता था । कभी वायु के समान बड़े-बड़े पहाड़ चला देता था तो कभी इन्द्र-जैसा प्रभाव जमाता था ॥८७॥ कभी समुद्र बन जाता था, कभी पर्वत हो जाता था, कभी मदोन्मत्त हाथी बन जाता था और कभी महा वेगशाली घोड़ा हो जाता था ॥८८॥ वह क्षण-भर में पास आ जाता था, क्षण-भर में दूर पहुँच जाता था, क्षण-भर में दृश्य हो जाता था, क्षण-भर में अदृश्य हो जाता था, क्षण-भर में महान् हो जाता था, क्षण-भर में सूक्ष्म हो जाता था, क्षण-भर में भयंकर दिखाई देने लगता था और क्षण भर में भयंकर नहीं रहता था ॥८९॥<br>इस प्रकार रमण करता हुआ वह एक बार मेघरव नामक पर्वत पर गया और वहाँ स्वच्छ जल से भरी वापिका के पास पहुँचा ॥८२॥ उस वापिका में कुमुद, नील-कमल, लाल-कमल, सफेद-कमल तथा अन्यान्य प्रकार के कमल फूल रहे थे और उसके किनारे पर क्रौंच, हंस, चकवा तथा सारस आदि पक्षी घूम रहे थे ॥९१॥ उसके तट हरी-हरी कोमल घास-रूपी वस्त्र से आच्छादित थे, सीढ़ियाँ उसकी शोभा बढ़ा रही थीं और उसका जल तो ऐसा जान पड़ता था, मानो सूर्य की किरणों से पिघलकर आकाश ही उसमें भर गया हो ॥९२॥अर्जुन <span class=comment>(कोहा)</span> आदि बड़े-बड़े ऊँचे वृक्षों से उसका तट व्याप्त था । जब कभी उसमें मछलियों के समूह ऊपर को उछलते थे तब उनसे जल के छींटे ऊपर उड़ने लगते थे ॥९३॥ अत्यन्त भंगुर अर्थात् जल्दी-जल्दी उत्पन्न होने और मिटने वाली तरंगों से वह ऐसी जान पड़ती थी मानो भौंहें ही चला रही हो तथा पक्षियों के मधुर शब्द से ऐसी मालूम होती थी मानो वार्तालाप ही कर रही हो ॥९४॥ उस वापिका पर परम शोभा को धारण करने वाली छह हजार कन्याएँ क्रीड़ा में लीन थीं, सो दशानन ने उन सबको देखा ॥९५॥ उनमें से कुछ कन्याएँ तो दूर तक उड़ने वाले जल के फव्वारे से क्रीड़ा कर रही थीं और कुछ अपराध करने वाली सखियों से दूर हटकर अकेली-अकेली ही घूम रही थी ॥९६॥ कोई एक कन्या शेवाल से सहित कमलों के समूह में बैठकर दाँत दिखा रही थी और उसकी सखियों के लिए कमल की आशंका उत्पन्न कर रही थी ॥९७॥ कोई एक कन्या पानी को हथेली पर रख दूसरे हाथ की हथेली से उसे पीट रही थी और उससे मृदंग जैसा शब्द निकल रहा था । इसके सिवाय कोई एक कन्या भ्रमरों के समान गाना गा रही थी । तदनन्तर वे सबकी सब कन्याएँ एक साथ दशानन को देखकर जल-क्रीड़ा भूल गयीं और आश्चर्य से चकित रह गयीं ॥९८-९९॥ दशानन क्रीड़ा करने की इच्छा से उनके बीच में चला गया तथा वे कन्याएँ भी उसके साथ क्रीड़ा करने के लिए बड़े हर्ष से तैयार हो गयीं ॥१००॥ क्रीड़ा करते-करते ही वे सब कन्याएँ एक साथ काम के बाणों से आहत <span class=comment>(घायल)</span> हो गयीं और दशानन पर उनकी दृष्टि ऐसी बँधी कि वह फिर अन्यत्र संचार नहीं कर सकी ॥१०१॥ उस अपूर्व समागम के कारण उन कन्याओं का कामरूपी रस लज्जा से मिश्रित हो रहा था अत: उनका मन दोला पर आरूढ़ हुए के समान अत्यन्त आकुल हो रहा था ॥१०२॥ अब उन कन्याओं में जो मुख्य हैं उनके नाम सुनो । राजा सुर सुन्दर से सर्वश्री नाम की स्त्री में उत्पन्न हुई पद्‌मावती नाम को शुभ कन्या थी । उसके नेत्र किसी बड़े नीलकमल की कलिका के समान थे ॥१०३॥ राजा बुध की मनोवेगा रानी से उत्पन्न अशोकलता नाम की कन्या थी जो नूतन अशोक लता के समान थी ॥१०४॥ राजा कनक से संख्या नामक रानी से उत्पन्न हुई विद्युतप्रभा नाम की श्रेष्ठ कन्या थी जो इतनी सुन्दरी थी कि अपनी प्रभा से बिजली को भी लज्जा प्राप्त करा रही थी ॥१०५॥ ये कन्याएँ महाकुल में उत्पन्न हुई थीं और शोभा से उन सबमें श्रेष्‍ठ थीं । विभूति से तो ऐसी जान पड़ती थीं मानो तीनों लोक की सुन्दरता ही रूप धरकर इकट्ठी हुई हो ॥१०६॥ उक्त तीनों कन्याएँ अन्य समस्त कन्याओं के साथ दशानन के समीप आयीं सो ठीक ही है क्योंकि लज्जा तभी तक सही जाती है जब तक कि काम की वेदना असह्य न हो उठे ॥१०७॥ तदनन्तर किसी प्रकार की शंका से रहित दशानन ने उन सब कन्याओं को गन्धर्व विधि से उस प्रकार विवाह लिया कि जिस प्रकार चन्द्रमा ताराओं के समूह को विवाह लेता है ॥१०८॥<br>तदनन्तर 'मैं पहले पहुंचूं, मैं पहले पहुंचूँ' इस प्रकार परस्पर में होड़ लगाकर वे कन्याएँ दशानन के साथ पुन:क्रीड़ा करने लगीं ॥१०९॥ जो कन्या दशानन के साथ क्रीड़ा करती थी वही भली मालूम होती थी सो ठीक ही है क्योंकि चन्द्रमा से रहित ताराओं की क्या शोभा है? ॥११०॥ तदनन्तर जो कंचुक की इन कन्याओं के साथ वापिका पर आये थे उन्होंने शीघ्र ही जाकर कन्याओं के पिता से दशानन का यह वृत्तान्त कह सुनाया ॥१११॥ तब कन्याओं के पिता ने दशानन को नष्ट करने के लिए ऐसे क्रूर पुरुष भेजे कि जो क्रोधवश ओठों को डंस रहे थे तथा बद्ध भौंहों के अग्रभाग से भयानक मालूम होते थे ॥११२॥ वे सब एक ही साथ अनेक प्रकार के शस्त्र चला रहे थे पर दशानन ने उन्हें भौंह उठाते ही जीत लिया ॥११३॥ तदनन्तर जिनका सारा शरीर भय से कांप रहा था तथा जिनके हाथ से शस्त्र छूट गये थे ऐसे वे सब पुरुष राजा सुरसुन्दर के पास जाकर कहने लगे ॥११४॥ कि हे नाथ! चाहे हमारा जीवन हर लो, चाहे हमारे हाथ-पैर तथा गरदन काट लो पर हम उस पुरुष को नष्ट करने में समर्थ नहीं है ॥११५॥ इन्द्र के समान सुन्दर तथा कान्ति से चन्द्रमा की तुलना करनेवाला कोई एक धीर-वीर मनुष्य कन्याओं के बीच में बैठा हुआ सुशोभित हो रहा है ॥११६॥ सो जब वह क्रुद्ध होता है तब उसकी दृष्टि को इन्द्र आदि देव भी सहन नहीं कर सकते फिर हमारे जैसे क्षुद्र प्राणियों की तो बात ही क्या है ? ॥११७॥ रथनूपुर नगर के राजा इन्द्र आदि बहुत से उत्तम पुरुष हमने देखे है पर यह उन सबमें परम आदर को प्राप्त है ॥११८॥<br>यह सुनकर, बहुत भारी क्रोध से जिसका मुंह लाल हो रहा था ऐसा राजा सुरसुन्दर, राजा कनक और बुध के साथ तैयार होकर बाहर निकले ॥११९॥ इनके सिवाय और भी बहुत से शूरवीर विद्याधरों के अधिपति शस्त्रों की किरणों से आकाश को देदीप्यमान करते हुए बाहर निकले ॥१२०॥ तदनन्तर उन्हें आता देख, जिनका मन भय से व्याकुल हो रहा था ऐसी वे विद्याधर कन्याएँ दशानन से बोली कि हे नाथ! आप हमारे निमित्त से अत्यन्त संशय को प्राप्त हुए हैं । यथार्थ में हम सब पुण्यहीन तथा शुभ लक्षणों से रहित हैं ॥१२१-१२२॥ हे नाथ ! उठो और किसी की शरण में जाओ । हम लोगों पर प्रसन्न होओ और शीघ्र ही आकाश में उड़कर अपने दुर्लभ प्राणों की रक्षा करो ॥१२३॥ अथवा ये क्रूर पुरुष जब तक आपका शरीर नहीं देख लेते हैं उसके पहले ही इस जिन-मन्दिर में छिपकर बैठ रहो ॥१२४॥ कन्याओं के यह दीन वचन सुनकर तथा सेना को निकट देख दशानन ने अपने कुमुद के समान सफेद नेत्र कमल के समान लाल कर लिये ॥१२५॥ उसने कन्याओं से कहा कि निश्चय ही आप हमारा पराक्रम नहीं जानती हो इसलिए ऐसा कह रही हो । जरा सोचो तो सही, बहुत से कौए एक साथ मिलकर भी गरुड़ का क्या कर सकते हैं? ॥१२६॥ जिसकी सफेद जटाएँ फहरा रही हैं ऐसा अकेला सिंह का बालक क्या मदोन्मत्त हाथियों के झुण्ड को नष्ट नहीं कर देता ? ॥१२७॥ दशानन के वीरता भरे वचन सुन उन कन्याओं ने फिर कहा कि हे नाथ! यदि आप ऐसा मानते हैं तो हमारे पिता, भाई तथा कुटुम्बीजनों को रक्षा कीजिए, अर्थात् युद्ध में उन्हें नहीं मारिए ॥१२८॥ 'हे प्रिया जनों ! ऐसा ही होगा, तुम सब भयभीत न होओ' इस प्रकार दशानन जब तक उन कन्याओं को सान्तवना देता है कि तब तक वह सेना आ पहुँची ॥१२९॥ तदनन्तर क्षण-भर में विद्या निर्मित विमान पर आरूढ़ होकर रावण आकाश में जा पहुँचा और दाँतों से ओठ चबाने लगा ॥१३०॥ दशानन के वे ही सब अवयव थे पर युद्ध रूपी महोत्सव को पाकर इतने अधिक फूल गये और रोमांचों से कर्कश हो गये कि आकाश में बड़ी कठिनाई से समा सके ॥१३१॥ तदनन्तर जिसप्रकार मेघ किसी पर्वत पर बड़ी मोटी जल की धाराएँ छोड़ते हैं उसी प्रकार सब योद्धा दशानन के ऊपर शस्त्रों के समूह छोड़ने लगे ॥१३२॥ तब दशानन ने शिलाएँ वर्षाना शुरू किया । उसने कितनी ही शिलाओं से तो शत्रुओं के शस्त्र समूह को रोका और कितनी ही क्रियाओं से शत्रु-समूह को भयभीत किया ॥१३३॥ इन बेचारे दीन-हीन विद्याधरों को मारने से मुझे क्या लाभ है? ऐसा विचारकर उसने सुरसुन्दर, कनक और बुध इन तीन प्रधान विद्याधरों को अपनी दृष्टि का विषय बनाया अर्थात् उनकी ओर देखा ॥१३४॥ तदनन्तर उसने तामस शस्त्र से मोहित कर उन्हें निश्चेष्ट बना दिया और नागपाश में बाँधकर तीनों को तीन कन्याओं के सामने रख दिया ॥१३५॥ तब कन्याओं ने उन्हें छुडवाकर उनका सत्कार कराया और तुम्हें शूरवीर वर प्राप्त हुआ है इस समाचार से उन्हें हर्षित भी किया ॥१३६॥ तदनन्तर उन्होंने दशानन और उन कन्याओं का विधिपूर्वक पुन: पाणिग्रहण किया । इस उपलक्ष्‍य में तीन दिन तक विद्या जनित महोत्सव होते रहे ॥१३७॥ तत्पश्चात् ये सब दशानन की अनुमति लेकर अपने-अपने घर चले गये और दशानन भी मन्दोदरी के गुणों से आकृष्ट हुआ स्वयंप्रभ नगर चला गया ॥१३८॥ <br>तदनन्तर श्रेष्‍ठ कान्ति से युक्त दशानन को अनेक स्त्रियों सहित आया देख, बान्धवजन परम हर्ष को प्राप्त हुए । हर्षातिरेक से उनके नेत्र विस्तृत हो गये ॥१३९॥ भानुकर्ण और विभीषण तथा अन्य मित्र और इष्टजन दूर से ही उसे देख अगवानी करने के लिए नगर से बाहर निकले ॥१४०॥ उन सबसे घिरा दशानन, स्वयंप्रभ नगर में प्रविष्ट हो मनचाही क्रीड़ा करने लगा और भानुकर्ण-विभीषण आदि बन्धुजन भी उत्तम सुख को प्राप्त हुए ॥१४१॥ अथानन्तर कुम्भपुर नगर में राजा महोदर की सुरूपाक्षी नामा स्त्री से उत्पन्न तडिन्माला नाम की कन्या थी सो भानुकर्ण ने बड़ी प्रसन्नता से प्राप्त की। सुन्दर हाव-भाव दिखाने वाली तडिन्माला के साथ भानुकर्ण रतिरूपी सागर में निमग्न हो गया ॥१४२-१४३॥ एक बार कुम्भपुर नगर पर किसी प्रबल शत्रु ने आक्रमण कर हल्ला मचाया तब श्वसुर के स्नेह से भानुकर्ण के कान कुम्भपुर पर पड़े अर्थात् वहाँ के दुःख भरे शब्द इसने सुने तब से संसार में इसका कुम्भकर्ण नाम प्रसिद्ध हुआ । इसकी बुद्धि सदा धर्म में आसक्त रहती थी, यह शूरवीर था तथा कलाओं में निपुण था ॥१४४-१४५॥ दुष्टजनों ने इसके विषय में अन्यथा ही निरूपण किया है । वे कहते हैं कि यह मांस और खून का भोजन कर जीवित रहता था तथा छह माह की निद्रा लेता था सो इसका आहार तो इच्छानुसार परम पवित्र मधुर और सुगन्धित होता था । प्रथम ही अतिथियों को सन्तुष्ट कर बन्धुजनों के साथ आहार करता था ॥१४६-१४७॥ सन्ध्या-काल शयन करने का और प्रातःकाल उठने का समय है सो भानुकर्ण इसके बीच में ही निद्रा लेता था । इसका अन्य समय धार्मिक-कार्यों में ही व्यतीत होता था ॥१४८॥ जो परमार्थ ज्ञान से रहित पापी मनुष्य, सत्पुरुषों का अन्यथा वर्णन करते हैं वे दुर्गति में जानेवाले हैं । ऐसे लोगों को धिक्कार है ॥१४९॥<br>अथानन्तर दक्षिण श्रेणी में ज्योतिप्रभ नाम का नगर है । वहाँ विशुद्ध कमल राजा राज्य करता था जो मय का महामित्र था ॥१५०॥ उसकी नन्दनमाला नाम की स्त्री से राजीवसरसी नाम की कन्या उत्पन्न हुई थी वह विभीषण को प्राप्त हुई ॥१५१॥ देवों के समान उत्कृष्ट आकार को धारण करनेवाला बुद्धिमान् लक्ष्मी के समान सुन्दरी उस राजीवसरसी स्त्री के साथ क्रीड़ा करता हुआ तृप्ति को प्राप्त नहीं हुआ ॥१५२॥ <br>तदनन्तर समय पाकर मन्दोदरी ने गर्भ धारण किया । उस समय उसके चित्त में जो दोहला उत्पन्न होते थे उनकी पूर्ति तत्काल की जाती थी । उसके हाव-भाव भी मन को हरण करने वाले थे ॥१५३॥ राजा मय पुत्री को अपने घर ले आया वहाँ उसने उस उत्तम बालक को जन्म दिया जो समस्त पृथ्वीतल में इन्द्रजित् नाम से प्रसिद्ध हुआ ॥१५४॥ लोगों को आनन्दित करनेवाला इन्द्रजित् अपने नाना के घर ही वृद्धि को प्राप्त हुआ । वहाँ वह सिंह के बालक के समान उत्तम क्रीड़ा करता हुआ सुख से रहता था ॥१५५॥<br>तदनन्तर मन्दोदरी पुत्र के साथ अपने भर्त्ता दशानन के पास लायी गयी सो अपने तथा पुत्र के वियोग से वह पिता को दुःख पहुँचाने वाली हुई ॥१५६॥ दशानन पुत्र का मुख देख परम आनन्द को प्राप्त हुआ । यथार्थ में पुत्र से बढ़कर प्रीति का और दूसरा स्थान नहीं है ॥१५७॥ कालक्रम से मन्दोदरी ने फिर गर्भ धारण किया सो पुन: पिता के  समीप भेजी गयी । अब की बार वहाँ उसने सुखपूर्वक मेघवाहन नामक पुत्र को जन्म दिया ॥१५८॥ तदनन्तर वह पुन: पति के पास आयी और पति के मन को वश कर इच्छानुसार भोगरूपी सागर में निमग्न हो गयी ॥१५९॥ सुन्दर चेष्टाओं के धारी दोनों बालक आत्मीयजनों का आनन्द बढ़ाते हुए तरुण अवस्था को प्राप्त हुए । उस समय उनके नेत्र किसी महावृषभ के नेत्रों के समान विशाल हो गये थे ॥१६०॥<br>अथानन्तर वैश्रवण जिन नगरों का राज्य करता था, कुम्भकर्ण हजारों बार जा-जाकर उन नगरों को विध्वस्त कर देता था ॥१६१॥ उन नगरों में जो भी मनोहर रत्न, वस्त्र, कन्याएँ अथवा गणिकाएँ होती थी शूरवीर कुम्भकर्ण उन्हें स्वयंप्रभ नगर ले आता था ॥१६२॥ तदनन्तर जब वैश्रवण को कुम्भकर्ण की इस बाल चेष्टा का पता चला तब उसने कुपित होकर सुमाली के पास दूत भेजा । वैश्रवण इन्द्र का बल पाकर अत्यन्त गर्वित रहता था ॥१६३॥ तदनन्तर द्वारपाल के द्वारा समाचार भेजकर दूत ने भीतर प्रवेश किया । दूत लोकाचार के अनुसार योग्य विनय को प्राप्त था ॥१६४॥ दूत का नाम वाक्यालंकार था सो उसने दशानन के समक्ष ही सुमाली से इस प्रकार क्रम से कहना शुरू किया ॥१६५॥ जिनकी कीर्ति समस्त संसार में फैल रही है ऐसे वैश्रवण महाराज ने आप से जो कहा है उसे चित्त में धारण करो ॥१६६॥ उन्होंने कहा है कि तुम पण्डित हो, कुलीन हो, लोक व्यवहार के ज्ञाता हो, महान् हो, अकार्य के समागम से भयभीत हो और सुमार्ग का उपदेश देने वाले हो ॥१६७॥ सो तुम्हें लड़कों जैसी चपलता करने वाले अपने प्रमादी पौत्र को मना करना उचित है ॥१६८॥ तिर्यंच और मनुष्यों में प्राय: यही तो भेद है कि तिर्यंच कृत्य और अकृत्य को नहीं जानते हैं पर मनुष्य जानते हैं ॥१६९॥ जिनका चित्त दृढ़ है ऐसे मनुष्य बिजली के समान भंगुर किसी विभूति के प्राप्त होने पर भी पूर्व वृत्तान्त को नहीं भूलते हैं ॥१७०॥ तुम्हारे कुल का प्रधान माली मारा गया इसी से समस्त कुल को शान्ति धारण करना चाहिए थी - क्योंकि ऐसा कौन पुरुष होगा जो अपने कुल का निर्मूल नाश करने वाले काम करेगा ॥१७१॥ शत्रुओं को नष्ट करने वाले इन्द्र का वह प्रताप जो कि समुद्र की लहर-लहर में व्याप्त हो रहा है तुमने क्यों भुला दिया? जिससे कि अनुचित काम करने की चेष्टा करते हो ॥१७२॥ तुम मेंढक के समान हो और इन्द्र भुजंग के समकक्ष है, सो तुम इन्द्ररूपी भुजंग के उस मुखरूपी बिल में क्रीड़ा कर रहे हो जो दाढ़रूपी कण्टकों से व्याप्त है तथा विषरूपी अग्नि के तिलगे छोड़ रहा है ॥१७३॥ यदि तुम इस चोर बालक पर नियन्त्रण करने में समर्थ नहीं हो तो आज ही मुझे सौंप दो मैं स्वयं इसका नियन्त्रण करूँगा ॥१७४॥ यदि तुम ऐसा नहीं करते हो तो अपने पौत्र को जेलखाने के अन्दर बेड़ियों से बद्ध तथा अनेक प्रकार को यातना सहते हुए देखोगे ॥१७५॥ जान पड़ता है कि तुमने अलकारोदयपुर <span class=comment>(पाताललंका)</span> को छोड़कर बहुत समय तक बाहर रह लिया है अब फिर से उसी बिल में प्रवेश करना चाहते हो ॥१७६॥ यह निश्चित समझ लो कि मेरे या इन्द्र के कुपित होने पर पृथ्वी में तुम्हारा कोई शरण नहीं है, जिस प्रकार जरा-सी हवा चलने से पानी का बबूला नष्ट हो जाता है उसी प्रकार तुम भी नष्ट हो जाओगे ॥१७७॥<br>तदनन्तर उस दूत के कठोर वचनरूपी वायु के वेग से जिसका मनरूपी जल आघात को प्राप्त हुआ था ऐसा दानरूपी महासागर परम क्षोभ को प्राप्त हुआ ॥१७८॥ दूत के वचन सुनते ही दशानन की ऐसी दशा हो गयी मानो किसी ने उसके अंग पकड़कर झकझोर दिया हो, उसके प्रत्येक अंग से पसीना छूटने लगा और उसकी अत्यन्त लाल दृष्टि ने समस्त आकाश को लिप्त कर दिया ॥१७९॥ तदनन्तर आकाश में गूंजने वाले स्वर से दिशाओं को बहरा करता हुआ दशानन, प्रतिध्वनि से हाथियों को मदरहित करता हुआ बोला ॥१८०॥ कि यह वैश्रवण कौन है? अथवा इन्द्र कौन कहलाता है? जो कि हमारी वंश-परम्परा से चली आयी नगरी पर अधिकार किये बैठा है? ॥१८१॥ निर्लज्ज नीच पुरुष अपने भृत्यों के सामने इन्द्र जैसा आचरण करता है सो मानो कौआ बाज बन रहा है और श्रगाल अष्टापद के समान आचरण कर रहा है ॥१८२॥ अरे कुदूत ! हमारे सामने निशंक होकर कठोर वचन बोल रहा है सो मैं अभी क्रोध के लिए तेरे मस्तक की बलि चढ़ाता हूँ ॥१८३॥ यह कहकर उसने म्यान से तलवार खींची जिससे आकाशरूपी सरोवर ऐसा दिखने लगा मानो नीलकमल रूपी वन से ही व्याप्त हो गया हो ॥१८४॥ दशानन की वह तलवार हवा से बात कर रही थी, क्रोध से मानो काँप रही थी, ऐसी जान पड़ती थी मानो तलवार का रूप धरकर यमराज ही वहाँ आया हो, अथवा मानो हिंसा का बेटा ही हो ॥१८५॥ दशानन ने वह तलवार ऊपर को उठायी ही थी कि विभीषण ने बीच में आकर रोक दिया और बड़े आदर से इस प्रकार समझाया कि ॥१८६॥ जिसने अपना शरीर बेच दिया है और जो तोते के समान कही बात को ही दुहराता हो, ऐसे इस पापी दीन-हीन भृत्य का अपराध क्या है? ॥१८७॥ दूत जो कुछ वचन बोलते हैं सो पिशाच की तरह हृदय में विद्यमान अपने स्वामी से प्रेरणा पाकर ही बोलते हैं । यथार्थ में दूत यन्त्रमयी पुरुष के समान पराधीन है ॥१८८॥ इसलिए हे आर्य! प्रसन्न होओ और दुःखी प्राणी पर दया करो । क्षुद्र का वध करने से संसार में अकीर्ति ही फैलती है ॥१८९॥ आपकी तलवार तो शत्रुओं के ही सिर पर पड़ेगी क्योंकि गरुड जल में रहनेवाले निर्विष साँपों को मारने के लिए प्रवृत्त नहीं होता ॥१९०॥ इस प्रकार न्याय-नीति को जानने वाले सत्पुरुष विभीषण, सदुपदेशरूपी जल से जब तक दशानन की क्रोधाग्नि को शान्त करता है तब तक अन्य लोगों ने  उस दूत के पैर खींचकर उसे सभाभवन से शीघ्र ही बाहर निकाल दिया । आचार्य कहते हैं कि दुःख के लिए ही जिसकी रचना हुई है ऐसे भृत्य को धिक्कार हो ॥१९१-१९२॥<br>दूत ने जाकर अपनी यह सब दशा वैश्रवण को बतला दी और दशानन के मुख से निकली वह अभद्र वाणी भी सुना दी ॥१९३॥ दूत के वचनरूपी ईंधन से वैश्रवण की क्रोधाग्नि भभक उठी । इतनी भभकी कि वैश्रवण के मन में मानो समा नहीं सकी इसलिए उसने भृत्यजनों के चित्त में बाँट दी अर्थात् दूत के वचन सुनकर वैश्रवण कुपित हुआ और साथ ही उसके भृत्य भी बहुत कुपित हुए ॥१९४॥ उसने तुरही के कठोर शब्दों से युद्ध की सूचना करवा दी जिससे मणिभद्र आदि योद्धा शीघ्र ही युद्ध के लिए तैयार हो गये ॥१९५॥ तदनन्तर जिनके हाथों में कृपाण, भाले तथा चक्र आदि शंख सुशोभित हो रहे थे ऐसे यक्षरूपी योद्धाओं से घिरा हुआ वैश्रवण युद्ध के लिए निकला ॥१९६॥ इधर अंजनगिरि का आकार धारण करने वाले बड़े-बड़े काले हाथियों, सन्ध्या की लालिमा से युक्त मेघों के समान दिखने वाले बड़े-बड़े रथों, जिनके दोनों ओर चमर ढुल रहे थे तथा जो वेग से वायु को जीत रहे थे ऐसे घोड़ों, देवभवन के समान सुन्दर तथा ऊँची उड़ान भरने वाले विमानों, तथा जो घोड़े, विमान, हाथी और रथ, सभी को उल्लंघन कर रहे थे अर्थात् इन सबसे आगे बढ़कर चल रहे थे, जिनका प्रताप बहुत भारी था, जो अधिकता के कारण एक दूसरे को धक्का दे रहे थे तथा समुद्र के समान गरज रहे थे ऐसे पैदल सैनिकों और भानुकर्ण आदि भाइयों के साथ महाबलवान् दशानन, पहले से ही बाहर निकलकर बैठा था । युद्ध का निमित्त पाकर दशानन के हृदय में बड़ा उत्सव-उल्लास हो रहा था ॥१९७-२००॥<br>तदनन्तर गुंज नामक पर्वत के शिखर पर दोनों सेनाओं का समागम हुआ । ऐसा समागम कि जिसमें शस्त्रों के पड़ने से अग्नि उत्पन्न हो रही थी ॥२०१॥ तदनन्तर तलवारों की खनखनाहट, घोड़ों की हिनहिनाहट, पैदल सैनिकों की आवाज, हाथियों की गर्जना, परस्पर के समागम से उत्पन्न रथों की सुन्दर चीत्कार, तुरही की बुलन्द आवाज और बाणों की सनसनाहट से उस समय कोई मिश्रित / विलक्षण ही शब्द हो रहा था । उसकी प्रतिध्वनि आकाश और पृथिवी के बीच गूँज रही थी तथा योद्धाओं में उत्तम मद उत्पन्न कर रही थी ॥२०२-२०४॥ इस तरह जिनका आकार यमराज के मुख के समान था तथा जिनकी धार पैनी थी, ऐसे चक्रों, यमराज की जिह्वा के समान दिखने वाली तथा खून की बूँदें बरसाने वाली तलवारों, उसके रोम के समान दिखने वाले भाले, यमराज की प्रदेशिनी अँगुली की उपमा धारण रहनेवाले बाणों, यमराज की भुजा के आकार परिघ नामक शस्त्रों और उनकी मुट्ठी के समान दिखने वाले मुद्गरों से दोनों सेनाओं में बड़ा भारी युद्ध हुआ । उस युद्ध से जहाँ पराक्रमी मनुष्यों को हर्ष हो रहा था वहाँ कातर मनुष्यों को भय भी उत्पन्न हो रहा था । दोनों ही सेनाओं के शूरवीर अपना सिर दे-देकर यशरूपी महाधन खरीद रहे थे ॥२०५-२०७॥ तदनन्तर चिरकाल तक यक्षरूपी भटों के द्वारा अपनी सेना को खेद खिन्न देख दशानन उसे संभालने के लिए तत्पर हुआ ॥२०८॥ तदनन्तर जिसके ऊपर सफेद छत्र लग रहा था और उससे जो उस काले मेघ के समान दिखाई देता था जिस पर कि चन्द्रमा का मण्डल चमक रहा था, जो धनुष से सहित था और उससे इन्द्रधनुष सहित श्याम मेघ के समान जान पड़ता था, सुवर्णमय कवच से युक्त होने के कारण जो बिजली से युक्त श्याम मेघ के समान दिखाई देता था, जो नाना रत्नों के समागम से सुशोभित मुकुट धारण कर रहा था और उससे ऐसा जान पड़ता था मानो कान्ति से आकाश को आच्छादित करता हुआ वज्र से युक्त श्याम मेघ ही हो । ऐसे दशानन को आता हुआ देख यक्षों की आँखें चौंधिया गयीं, उनका सब ओज नष्ट हो गया, युद्ध से विमुख हो भागने की चेष्टा करने लगे और क्षण-भर में उनका युद्ध का अभिप्राय समाप्त हो गया ॥२०६-२१२॥ तदनन्तर जिनके चित्त भय से व्याकुल हो रहे थे ऐसे यक्षों के पैदल सैनिक महाशब्द करते हुए जब भ्रमर में पड़े के समान घूमने लगे तब यक्षों के बहुत सारे अधिपति अपनी सेना के सामने आये और उन्होंने सेना को फिर से युद्ध के सम्मुख किया ॥२१३-२१४॥ तदनन्तर जिस प्रकार सिंह आकाश में उछल-उछलकर मत्त हाथियों को नष्ट करता है उसी प्रकार दशानन यक्षाधिपतियों को नष्ट करने के लिए तत्पर हुआ ॥२१५॥ शंखरूपी ज्वालाओं से युक्त दशाननरूपी अग्नि, क्रोधरूपी वायु से प्रेरित होकर शत्रु सेना रूपी वन में वृद्धि को प्राप्त हो रही थी ॥२१६॥ उस समय पृथिवी, रथ, घोड़े, हाथी अथवा विमान पर ऐसा एक भी आदमी नहीं बचा था जो रावण के बाणों से सछिद्र न हुआ हो ॥२१७॥ तदनन्तर युद्ध में दशानन को सामने आता देख वैश्रवण, क्षण-भर में भाई के उत्तम स्नेह को प्राप्त हुआ ॥२१८॥ साथ ही अनुपम  और राज्यलक्ष्मी से उदासीनता को प्राप्त हुआ । जिस प्रकार पहले बाहुबलि अपने भाई भरत से द्वेष कर पछताये उसी प्रकार वैश्रवण भी भाई दशानन से विरोध कर पछताया । वह मन ही मन शान्त अवस्था को प्राप्त होता हुआ विचार करने लगा कि जिस संसार में प्राणी नाना योनियों में चक्र की भाँति परिवर्तन करते रहते हैं वह संसार दुःख का पात्र है, कष्ट स्वरूप है, अत: उसे धिक्कार हो ॥२१९-२२०॥ देखो, ऐश्वर्य में मत्त होकर मैंने यह कौन-सा कार्य प्रारम्भ कर रखा है कि जिसमें अहंकारवश अपने भाई का विध्वंस किया जाता हूँ ॥२२१॥ वह इस प्रकार उत्कृष्ट वचन कहने लगा कि हे दशानन! सुन, क्षणिक राज्यलक्ष्मी से प्रेरित होकर यह कौन-सा पापकर्म किया जा रहा है? ॥२२२॥ मैं तेरी मौसी का पुत्र हूँ अत: तुझ पर सगे भाई-जैसा स्नेह करता हूँ । भाइयों के साथ अनुचित व्यवहार करना उचित नहीं है ॥२२३॥ यह प्राणी मनोहर विषयों की आशा से प्राणियों का वध कर बहुत भारी दुःखों से युक्त भयंकर नरक में जाता है ॥२२४॥ जिस प्रकार कोई मनुष्य एक दिन का तो राज्य प्राप्त करे और उसके फलस्वरूप वर्ष-भर मृत्यु को प्राप्त हो उसी प्रकार निश्चय से यह प्राणी विषयों के द्वारा क्षणस्थायी सुख प्राप्त करता है और उसके फलस्वरूप अपरिमित काल तक दु:ख प्राप्त करता है ॥२२५॥ यथार्थ में यह जीवन नेत्रों की टिमकार के समान क्षणभंगुर है सो हे दशानन! क्या तू यह जानता नहीं है जिससे भोगों के निमित्त यह कार्य कर रहा है? ॥२२६॥<br>तब दयाहीन दशानन ने हँसते हुए कहा कि है वैश्रवण! यह धर्म-श्रवण करने का समय नहीं है ॥२२७॥ मदोन्मत्त हाथियों पर चढ़े तथा तलवार को हाथ में धारण करने वाले मनुष्य तो शत्रु का संहार करते हैं न कि धर्म का उपदेश ॥२२8॥ व्यर्थ ही बहुत क्यों बक रहा है? या तो तलवार के मार्ग में खड़ा हो या मेरे लिए प्रणाम कर । तेरी तीसरी गति नहीं है ॥२२९॥ अथवा तू धनपाल है सो मेरे धन की रक्षा कर । क्योंकि जिसका जो अपना कार्य होता है उसे करता हुआ वह लज्जित नहीं होता ॥२३०॥ तब वैश्रवण फिर दशानन से बोला कि निश्चय ही तेरी आयु अल्प रह गयी है इसीलिए तू इस प्रकार क्रूर वचन बोल रहा है ॥२३१॥ इसके उत्तर में रोष से रूषित मन को धारण करने वाले दशानन ने फिर कहा कि यदि तेरी सामर्थ्य है तो मार ॥२३२॥ तब वैश्रवण ने कहा कि तू बड़ा है इसलिए प्रथम तू ही मुझे मार क्योंकि जिनके शरीर में घाव नहीं लगता ऐसे शूरवीरों का पराक्रम वृद्धि को प्राप्त नहीं होता ॥२३३॥ तदनन्तर मध्याह्न के समय जिस प्रकार सूर्य अपनी किरण पृथिवी के ऊपर छोड़ता है उसी प्रकार वैश्रवण ने दशानन के ऊपर बाण छोड़े ॥२३४॥ तत्पश्चात् दशानन ने अपने बाणों से उसके बाण छेद डाले और बिना किसी आकुलता के लगातार छोड़े हुए बाणों से उसके ऊपर मण्डप-सा तान दिया ॥२३५॥ तदनन्तर अवसर पाकर वैश्रवण ने अर्धचन्द्र बाण से दशानन का धनुष तोड़ डाला और उसे रथ से च्युत कर दिया ॥२३६॥ तत्पश्चात् अद्भुत पराक्रम का धारी दशानन मेघ के समान शब्द करने वाले मेघनाद नामा दूसरे रथ पर वेग से चढ़कर वैश्रवण के समीप पहुँचा ॥२३७॥ वहाँ बहुत भारी क्रोध से उसने जोर-जोर से चलाये हुए उल्का के समान आकार वाले वज्रदण्डों से वैश्रवण का कवच चूर-चूर कर डाला ॥२३८॥ और सफेद माला को धारण करने वाले उसके हृदय में वेगशाली भिण्डिमाल से इतने जमकर प्रहार किया कि वह वहीं मूर्छित हो गया॥२३९॥ यह देख वैश्रवण की सेना में रुदन का महाशब्द होने लगा और राक्षसों की सेना में हर्ष के कारण बड़ा भारी कल-कल शब्द होने लगा ॥२४०॥ तब अतिशय दुखी और वीरशय्या पर पड़े वैश्रवण को उसके भृत्यगण शीघ्र ही यक्षपुर ले गये ॥२४१॥ रावण भी शत्रु को पराजित जान युद्ध से विमुख हो गया सो ठीक ही है क्योंकि वीर मनुष्यों का कृतकृत्यपना शत्रुओं के पराजय से ही हो जाता है । धनादि की प्राप्ति से नहीं ॥२४२॥<br>अथानन्तर वैद्यों ने वैश्रवण का उपचार किया सो वह पहले के समान स्वस्थ शरीर को प्राप्त हो गया । स्वस्थ होने पर उसने मन में विचार किया ॥२४३॥ कि इस समय मैं पुष्परहित वृक्ष, फूटे  हुए घट अथवा कमल रहित सरोवर के समान हूँ ॥२४४॥ जब तक मनुष्य मान को धारण करता है तभी तक संसार में जीवित रहते हुए उसे सुख होता है । इस समय मेरा वह मान नष्ट हो गया है इसलिए मुक्ति प्राप्त करने के लिए प्रयत्न करता हूँ ॥२४५॥ चूँकि यह विषयजन्य सुख अनित्य है, थोड़ा है, सान्तराय है और दुःखों से सहित है इसलिए सत्पुरुष उसकी चाह नहीं रखते ॥२४६॥ इसमें किसी का अपराध नहीं है, यह तो प्राणियों ने अन्य-जन्म में जो कर्म कर रखे हैं उन्हीं की समस्त चेष्टा है ॥२४७॥ दुःख अथवा सुख के दूसरे लोग निमित्त मात्र, इसलिए संसार की स्थिति के जानने वाले विद्वान् उनसे कुपित नहीं होते हैं अर्थात् ? निमित्त के प्रति हर्ष-विषाद नहीं करते हैं ॥२४८॥ वह दशानन मेरा कल्याणकारी मित्र है कि जिसने मुझ दुर्बुद्धि को गृहवास रूपी महाबन्धन से मुक्त करा दिया ॥२४९॥ भानुकर्ण भी इस समय मेरा परम हितैषी हुआ है कि जिसके द्वारा किया हुआ संग्राम मेरे परम वैराग्य का कारण हुआ है ॥२५०॥ इस प्रकार विचारकर उसने दिगम्बरी दीक्षा धारण कर ली और समीचीन तप की आराधना कर परम धाम प्राप्त किया ॥२५१॥<br>इधर दशानन भी अपने कुल के ऊपर जो पराभवरूपी मैल जमा हुआ था उसे धोकर पृथिवी में सुख से रहने लगा तथा समस्त बन्धुजनों ने उसे अपना शिरपौर माना ॥२५२॥ अथानन्तर वैश्रवण का जो पुष्पक विमान था उसे रावण के भृत्यजन रावण के समीप ले आये । वह पुष्पक विमान अत्यन्त सुन्दर था, वैश्रवण उसका स्वामी था, उसके शिखर में नाना प्रकार के रत्न जड़े हुए थे, झरोखे उसके नेत्र थे, उसमें जो मोतियों की झालर लगी थी उससे निर्मल कान्ति का समूह निकल रहा था और उससे वह ऐसा जान पड़ता था मानो स्वामी का वियोग हो जाने के कारण निरन्तर आँसू ही छोड़ता रहता हो । उसका अग्रभाग पद्मराग मणियों से बना था इसलिए उसे धारण करता हुआ वह ऐसा जान पड़ता था मानो शोक के कारण उसने हृदय को बहुत कुछ पीटा था इसीलिए वह अत्यन्त लालिमा को धारण कर रहा था । कहीं-कहीं इन्द्रनील मणियों की प्रभा उस पर आवरण कर रही थी जिससे ऐसा जान पड़ता था मानो शोक के कारण ही वह अत्यन्त श्यामलता को प्राप्त हुआ हो । चैत्यालय, वन, मकानों के अग्रभाग, वापिका तथा महल आदि से सहित होने के कारण वह किसी नगर के समान जान पड़ता था । नाना शस्त्रों ने उस विमान में चोटें पहुँचायी थीं, वह बहुत ही ऊँचा था, देव भवन के समान जान पड़ता था और आकाशतल का मानो आभूषण ही था ॥२५३-२५8॥ मानी दशानन ने शत्रु की पराजय का चिह्न समझ उस पुष्पक विमान को अपने पास रखने की इच्छा की थी अन्यथा उसके पास  वि‍द्या निर्मित कौन-सा वाहन नहीं था? ॥२५९॥ वह उस विमान पर आरूढ़ होकर मन्त्रियों, वाहनों, नागरिक जनों, पुत्रों, माता-पिताओं तथा बन्धुजनों के साथ चला ॥२६०॥ वह उस विमान के अन्दर अन्त:पुररूपी महाकमल वन के बीच में सुख से बैठा था, उसकी गति को कोई नहीं रोक सकता था, तथा अपनी इच्छानुसार उसने हाव-भावरूपी आभूषण धारण कर रखे थे ॥२६१॥ चाप, त्रिशूल, तलवार, भाला तथा पाश आदि शस्त्र जिनके हाथ में थे तथा जिन्होंने अनेक आश्चर्यजनक कार्य करके दिखलाये थे ऐसे अनेक सेवक उसके पीछे-पीछे चल रहे थे ॥२६२॥ जिन्होंने शत्रुओं के समूह का अन्त कर दिया था, जो चक्राकार मण्डल बनाकर पास खड़े थे, जिनका चित्त गुणों के अधीन था तथा जो महा-वैभव से शोभित थे ऐसे अनेक सामन्त उसके साथ जा रहे थे ॥२६३॥ गोशीर्ष आदि विलेपनों से उसका सारा शरीर लिप्त था तथा उत्तमोत्तम विद्याधरियाँ हाथ में लिये हुए सुन्दर चमरों से उसे हवा कर रही थीं ॥२६४॥ वह चन्द्रमा के समान सुशोभित ऊपर तने हुए छत्र से ऐसा सुशोभित हो रहा था मानो शत्रु की पराजय से उत्पन्न यश से ही सुशोभित हो रहा हो ॥२६५॥ वह सूर्य के समान उत्कृष्ट तेज को धारण कर रहा था तथा लक्ष्मी से इन्द्र के समान जान पड़ता था । इस प्रकार पुण्य से उत्पन्न फल को प्राप्त होता हुआ वह दक्षिणसमुद्र की ओर चला ॥२६६॥ हाथी पर बैठा हुआ कुम्भकर्ण और रथ पर बैठा तथा स्वाभिमान रूपी वैभव से युक्त विभीषण इस प्रकार दोनों भाई उसके पीछे-पीछे जा रहे थे ॥२६७॥ भाई-बान्धवों एवं सामन्तों से सहित महादैत्य मय भी, जिनमें सिंह-शरभ आदि जन्तु जुते थे ऐसे रथों पर बैठकर जा रहा था ॥२६८॥ मरीच, अम्बर विद्युत्, वच, वज्रोदर, बुध, वज्राक्ष, क्रूरनक्र, सारण और सुनय ये राजा मय के मन्त्री तथा उत्कृष्ट वैभव से युक्त अन्य अनेक विद्याधरों के राजा उसके पीछे-पीछे चल रहे थे ॥२६९-२७०॥ इस प्रकार समस्त दक्षिण दिशा को वश कर वह वन, पर्वत तथा समुद्र से सहित पृथ्वी को देखता हुआ अन्य दिशा की ओर चला ॥२७१॥<br>अथानन्तर एक दिन विनय से जिसका शरीर झुक रहा था, ऐसा दशानन आकाश में बहुत ऊँचे चढ़कर अपने दादा सुमाली से आश्चर्यचकित हो पूछता है कि हे पूज्य! इधर इस पर्वत के शिखर पर सरोवर तो नहीं है पर कमलों का वन लहलहा रहा है सो इस महा-आश्चर्य को आप देखें ॥२७२-२७३॥ हे स्वामिन् ! यहाँ पृथ्वीतल पर पड़े रंगबिरंगे बड़े-बड़े मेघ निश्चल होकर कैसे खड़े हैं? ॥२७४॥ तब सुमाली ने 'नम: सिद्धेभ्‍य:' कहकर दशानन से कहा कि हे वत्स! न तो ये कमल हैं और न मेघ ही हैं ॥२७५॥ किन्तु सफेद पताकाएँ जिन पर छाया कर रही हैं तथा जिन में हजारों प्रकार के तोरण बने हुए हैं ऐसे-ऐसे ये जिन-मन्दिर पर्वत के शिखरों पर सुशोभित हो रहे हैं ॥२७६॥ ये सब मन्दिर महापुरुष हरिषेण चक्रवर्ती के द्वारा बनवाये हुए हैं । हे वत्स! तू इन्हें नमस्कार कर और क्षण-भर में अपने हृदय को पवित्र कर ॥२७७॥ तदनन्तर वैश्रवण का मान-मर्दन करने वाले दशानन ने वहीं खड़े रहकर जिनालयों को नमस्कार किया और आश्चर्यचकित हो सुमाली से पूछा कि पूज्यवर! हरिषेण का ऐसा क्या माहात्म्य था कि जिससे आपने उनका इस तरह कथन किया है? ॥२७८-२७९॥ तब सुमाली ने कहा कि हे दशानन! तूने बहुत अच्छा प्रश्न किया । अब पाप को नष्ट करनेवाला हरिषेण का चरित्र सुन ॥२८०॥ <br>काम्पिल्य नगर में अपने यश के द्वारा समस्त संसार को व्याप्त करने वाला सिंहध्वज नाम का एक बड़ा राजा रहता था ॥२८१॥ उसकी वप्रा नाम की पटरानी थी जो स्त्रियों के योग्य गुणों से सुशोभित थी तथा अपने सौभाग्य के कारण सैकड़ों रानियों में आभूषणपना को प्राप्त थी ॥२८२॥ उन दोनों से परम अभ्युदय को धारण करनेवाला हरिषेण नाम का पुत्र हुआ । वह पुत्र उत्तमोत्तम चौंसठ लक्षणों से युक्त था तथा पापों को नष्ट करनेवाला था ॥२८३॥ किसी एक समय आष्टाह्निक महोत्सव आया सो धर्मशील वप्रा रानी ने नगर में जिनेन्द्र भगवान का रथ निकलवाना चाहा ॥२८४॥ राजा सिंहध्वज की महालक्ष्मी नामक दूसरी रानी थी जो कि सौभाग्य के गर्व से सदा विह्वल रहती थी । अनेक खोटी-चेष्टाओं से भरी महालक्ष्मी वप्रा की सौत थी इसलिए उसने उसके विरुद्ध आवाज उठायी कि पहले मेरा ब्रह्मरथ नगर की गलियों में घूमेगा । उसके पीछे वप्रा रानी के द्वारा बनवाया हुआ जैनरथ घूम सकेगा ॥२८५-२८६॥ यह सुनकर वप्रा को इतना दुःख हुआ कि मानो उसके हृदय में वज्र की ही चोट लगी हो । दुःख से सन्तप्त होकर उसने प्रतिज्ञा की कि यदि मेरा यह रथ नगर में पहले घूमेगा, तो मैं पूर्व की तरह पुन: आहार करूँगी अन्यथा नहीं ॥२८७-२८८॥<br><br>यह कहकर उसने प्रतिज्ञा के चिह्न स्वरूप वेणी बाँध ली और सब काम छोड़ दिया । उसका मुखकमल शोक से मुरझा गया, वह निरन्तर मुख से श्वास और नेत्रों से आँसू छोड़ रही थी । माता को, ऐसी दशा देख हरिषेण ने कहा कि हे मात ! जिसका पहले कभी स्वप्न में भी तुमने सेवन नहीं किया वह अमांगलिक रुदन तुमने क्यों प्रारम्भ किया ? अब बस करो और रुदन का कारण कहो ॥२८९-२९१॥ तदनन्तर माता का कहा कारण सुनकर हरिषेण ने इस प्रकार विचार किया कि अहो! मैं क्या करूँ? यह बहुत भारी पीड़ा प्राप्त हुई है सो पिता से इसे कैसे कहूं? ॥२९२॥ वह पिता हैं और यह माता हैं । दोनों ही मेरे लिए परमगुरु हैं । मैं किसके प्रति द्वेष करूँ? आश्चर्य है कि मैं बड़े संकट में आ पड़ा हूँ ॥२९३॥ कुछ भी हो पर मैं रुदन करती माता को देखने में असमर्थ हूँ । ऐसा विचारकर वह महल से निकल पड़ा और हिंसक जन्तुओं से भरे हुए वन में चला गया ॥२९४॥ वहाँ वह निर्जन वन में मूल, फल आदि खाता और सरोवर में पानी पीता हुआ निर्भय हो घूमने लगा ॥२९५॥ हरिषेण का ऐसा रूप था कि उसे देखकर दुष्ट पशु भी क्षण-भर में उपशम भाव को प्राप्त हो जाते थे सो ठीक ही है क्योंकि भव्य-जीव किसे नहीं प्रिय होता है? ॥२९६॥ निर्जन वन में ही जब हरिषेण को माता के द्वारा किये हुए रुदन की याद आती थी तब वह अत्यन्त दुःखी हो उठता था । माता ने गदगद कण्ठ से जो भी प्रलाप किया वह सब स्मरण आने पर उसे बहुत कुछ बाधा पहुँचा रहा था ॥२१७॥ कोमल चित्त से निरन्तर भ्रमण करने वाले हरिषेण को वन के भीतर एक-से-एक बढ़कर मनोहर स्थान मिलते थे पर उनमें उसे धैर्य प्राप्त नहीं होता था ॥२९८॥ क्या यह वनदेव है? इस प्रकार की भ्रान्ति वह निरन्तर करता रहता था और हरिणियाँ उसे दूर तक आंख फाड़-फाड़कर देखती रहती थीं ॥२९९॥ इस प्रकार घूमता हुआ हरिषेण, जहाँ वन में प्राणी परस्पर का वैरभाव दूर छोड़कर शान्ति से रहते थे ऐसे अंगिरस ऋषि के शिष्य शतमन्यु के आश्रम में पहुँचा ॥३००॥<br>अथानन्तर एक काल कल्प नाम का राजा था जो महा-भयंकर, महा-प्रतापी और बहुत बड़ी सेना को धारण करनेवाला था सो उसने चारों-ओर से चम्पा-नगरी को घेर लिया ॥३०१॥ चम्पा का राजा जनमेजय जब तक उसके साथ युद्ध करता है तब तक पहले से बनवायी हुई लम्बी सुरंग से माता नागवती अपनी पुत्री के साथ निकलकर शतमन्यु ऋषि के उस आश्रम में पहले से  ही पहुँच गयी थी ॥३०२-३०३॥ वहाँ नागवती की पुत्री सुन्दर रूप से सुशोभित हरिषेण को देखकर शरीर में बेचैनी उत्पन्न करने वाले कामदेव के बाणों से घायल हो गयी ॥३०४॥ तदनन्तर पुत्री को अन्यथा देख नागवती ने कहा ? कि हे पुत्री! सावधान रह, तू महामुनि के वचन स्मरण कर ॥३०५॥ सम्यग्ज्ञानरूपी चक्षु को धारण करने वाले मुनिराज ने पहले कहा था कि तू चक्रवर्ती का स्त्री-रत्‍न होगी ॥३०६॥ तपस्वियों को जब मालूम हुआ कि नागवती की पुत्री हरिषेण से बहुत अनुराग रखती है तो अपकीर्ति से डरकर उन मूढ-तपस्वियों ने हरिषेण को आश्रम से निकाल दिया ॥३०७॥ तब अपमान से जला हरिषेण हृदय में कन्या को धारण कर निरन्तर इधर-उधर घूमता रहा । ऐसा जान पड़ता था मानो वह भ्रामरी विद्या से आलिंगित होकर ही निरन्तर घूमता रहता था ॥३०८॥ उत्कण्ठा के भार से दबा हरिषेण निरन्तर शोकग्रस्त रहता था । उसे भोजन में, न पुष्प और पल्लवों से निर्मित शय्या में, न फलों के भोजन में, न सरोवर का जल पीने में, न गाँव में, न नगर में और न मनोहर निकुंजों से युक्त उपवन में धीरज प्राप्त होता था ॥३०९-३१०॥ कमलों के समुह को वह दावानल के समान देखता था और चन्द्रमा की किरणें उसे वज्र की सुई के समान जान पड़ती थीं ॥३११॥ विशाल तटों से सुशोभित एवं स्वच्छ जल को धारण करने वाली नदियां इसके मन को इसलिए आकर्षित करती थीं, क्योंकि उनके तट, इसके प्रति आकर्षित कन्या के नितम्बों की समानता रखते थे ॥३१२॥ केतकी की अनी भाले के समान इसके मन को भेदती रहती थी और कदम्बवृक्षों के सुगन्धित फूल चक्र के समान छेदते रहते थे ॥३१३॥ वायु के मन्द-मन्द झोंके से हिलते हुए कुटज वृक्षों के फूल कामदेव के बाणों के समान उसके मर्मस्थल छेदते रहते थे ॥३१४॥ हरिषेण ऐसा विचार करता रहता था कि यदि मैं उस स्त्रीरत्‍न को पा सका तो नि:सन्देह माता का शोक दूर कर दूँगा ॥३१५॥ यदि वह कन्या मिल गयी तो मैं यही समझूँगा कि मुझे समस्त भरत-क्षेत्र का स्वामित्व मिल गया है । क्योंकि उसकी जो आकृति है वह अल्प-भोगों को भोगने वाली नहीं है ॥३१६॥ यदि मैं उसे पा सका तो नदियों के तटों पर, वनों में, गाँवों में, नगरों में और पर्वतों पर जिन-मन्दिर बनवाऊँगा ॥३१७॥ यदि मैं उसे नहीं देखता तो माता के शोक से सन्तृप्त होकर कभी का मर जाता । वास्तव में मेरे प्राण उसी के समागम की आशा से रुके हुए हैं ॥३१८॥ जिसका मन अत्यन्त दुखी था ऐसा हरिषेण इस प्रकार तथा अन्य प्रकार की चिन्ता करता हुआ माता का शोक भूल गया । अब तो वह भूताक्रान्त मानव के समान इधर-उधर घूमने लगा ॥३१९॥ इस प्रकार अनेक देशों में घूमता हुआ सिन्धुनद नामक नगर में पहुँचा । यद्यपि उसकी वैसी अवस्था हो रही थी तो भी वह बहुत भारी पराक्रम और विशाल तेज से युक्त था ॥३२०॥ उस नगर की जो स्त्रियाँ क्रीड़ा करने के लिए नगर के बाहर गयी थीं वे हरिषेण को देखकर आश्चर्यचकित की तरह निश्चेष्ट हो गयीं । वे सैकड़ों बार आंखें फाड़-फाड़कर उसे देखती थीं ॥३२१॥ जिसके नेत्र कमल के समान थे, जिसका वक्षःस्थल मेरुपर्वत के कटक के समान लम्बा-चौड़ा था, जिसके कन्धे दधिज के गण्डस्थल के समान थे, और जिसकी जाँघें हाथी बाँधने के खम्भे के समान संपुष्ट थीं ऐसे हरिषेण को देखकर वे स्त्रियाँ पागल-सी हो गयीं, उनके चित्त ठिकाने नहीं रहे तथा उसे देखने-देखते उन्हें तृप्ति नहीं हुई ॥३२२-३२३॥ अथानन्तर-अंजनगिरि के समान काला और झरते हुए मद से भरा एक हाथी बलपूर्वक उन स्त्रियों के सामने आया ॥३२४॥ हाथी का महावत जोर-जोर से चिल्ला रहा था कि हे स्त्रियों! यदि तुम लोगों में शक्ति है तो शीघ्र ही भाग जाओ, मैं हाथी को रोकने में असमर्थ हूँ ॥३२५॥ पर स्त्रियाँ तो श्रेष्ठ पुरुष हरिषेण के देखने में आसक्त थीं इसलिए महावत के वचन नहीं सुन सकी और न भागने में ही समर्थ हुईं ॥३२६॥ जब महावत ने बार-बार जोर से चिल्लाना शुरू किया तब स्त्रियों ने उस ओर ध्यान दिया और तब वे भय से व्याकुल हो गयीं ॥३२७॥ तदनन्तर काँपती हुई वे स्त्रियों हरिषेण की शरण में गयीं । इस तरह उसके साथ समागम की इच्छा करने वाली स्त्रियों का भय ने उपकार किया ॥३२८॥ तत्पश्चात् घबड़ायी हुई उत्तम स्त्रियों के शरीर के सम्पर्क से जिसे रोमांच उठ आये थे ऐसे हरिषेण ने दया-युक्त हो विचार किया ॥३२९॥ कि इस ओर गहरा समुद्र है, उस ओर प्राकार है और उधर हाथी है इस तरह संकट उपस्थित होने पर मैं प्राणियों की रक्षा अवश्य करूँगा ॥३३०॥ जिस प्रकार बैल अपने सींगों से वामी को खोदता है पर्वत को नहीं । और पुरुष बाण से केले के वृक्ष को छेदता है, शिला को नहीं ॥३३१॥ इसी प्रकार दुष्ट चेष्टाओं से भरा मानव कोमल प्राणी का ही पराभव करता है, कठोर प्राणी को दुःख पहुँचाने की वह इच्छा भी नहीं करता ॥३३२॥ वे तपस्वी तो अत्यन्त दीन थे इसलिए मैंने उनपर क्षमा धारण की थी । उन तपस्वियों ने आश्रम से निकालकर यद्यपि अपराध किया था पर उनकी वृत्ति हिरणों के समान दीन थी साथ ही वे गुरुओं के घर रहते थे इसलिए उनपर क्षमा धारण करना अत्यन्त श्रेष्ठ था । यथार्थ में मैंने उनपर जो क्षमा को थी वह मेरे लिए अत्यन्त हितावह था परमाभ्युदय का कारण हुई है ॥३३३-३३४॥ तदनन्तर हरिषेण ने बड़े जोर से चिल्लाकर कहा कि रे महावत! तू हाथी दूसरे स्थान से ले जा ॥३३५॥ तब महावत ने कहा कि अहो ! तेरी बडी धृष्टता है कि जो तू हाथी को मनुष्‍य समझता है और अपने को हाथी मानता है ॥३३६॥ जान पड़ता है कि तू मृत्यु के समीप पहुंचने वाला है इसलिए तो हाथी के विषय में गर्व धारण कर रहा है अथवा तुझे कोई भूत लग रहा है । यदि भला चाहता है तो शीघ्र ही इस स्थान से चला जा । ॥३३७॥ तदनन्तर क्रोधवश लीला-पूर्वक नृत्य करते हुए हरिषेण ने जोर से अट्टहास किया, स्त्रियों को सान्तवना दी और स्वयं स्त्रियो को अपने पीछे कर हाथी के सामने गया ॥३३८॥ तदनन्तर बिजली की चमक के समान शीघ्र ही आकाश में उछलकर और शीश पर पैर रखकर वह हाथी पर सवार हो गया ॥३३९॥ तदनन्तर उसने लीला पूर्वक हाथी के साथ क्रीड़ा करना शुरू किया । क्रीड़ा करतेकरते कभी तो वह दिखाई देता था और कभी अदृश्य हो जाता था । इस तरह उसने हाथी के समस्त शरीर पर कीड़ा की पश्चात् पृथ्वी पर नीचे उतरकर भी उसके साथ नाना क्रीड़ाएँ कीं ॥३४०॥ तदनन्तर परम्परा से इस महान् कल-कल को सुनकर नगर के सब लोग इस महा-आश्चर्य को देखने के लिए बाहर निकल आये ॥३४१॥ बड़ी-बड़ी स्त्रियों ने झरोखों में बैठकर उसे देखा तथा कन्याओं ने उसके साथ समागम की इच्छाएँ की ॥३४२॥ अस्फालन अर्थात् पीठ पर हाथ फेरने से, जोरदार डांट-डपट के शब्दों से और बार-बार शरीर के कम्पन से हरिषेण ने उस हाथी को क्षण-भर में मदरहित कर दिया ॥३४३॥ नगर का राजा सिन्ध, महल को छत पर बैठा हुआ यह सब आश्चर्य देख रहा था । वह इतना प्रसन्न हुआ कि उसने हरिषेण को बुलाने के लिए अपना समस्त परिकर भेजा ॥३४४॥ तदनन्तर रंग-बिरंगी झूल से जिसकी शोभा बढ़ रही थी तथा नाना रंगों के चित्राम से जो शोभायमान था ऐसे उसी हाथी पर वह बड़े वैभव से प्राप्‍त हुआ ॥३४५॥ जो पसीने की बूंदों के बहाने मानो मोतियों से सहित था ऐसा हरिषेण अपने सौन्दर्य रूपी हाथ से नगर की स्त्रियों का मन संचित करता हुआ नगर में प्रविष्ट हुआ ॥३४६॥ तदनन्तर उसने राजा की सौ कन्याओं के साथ विवाह किया । इस प्रकार से जहाँ देखो वहीं सर्वत्र हरिषेण की चर्चा फैल गयी ॥३४७॥ यद्यपि उसने राजा से बहुत भारी सम्मान प्राप्त किया था तो भी तपस्वियों के आश्रम में जो स्त्री-रत्न देखा था उसके बिना उसने एक रात को वर्ष के समान समझा ॥३४८॥ वह विचार करने लगा कि इस समय निश्चय ही वह कन्या मेरे बिना विषम वन में हरिणी के समान परम आकुलता को प्राप्त होती होगी ॥३४९॥ यदि यह रात्रि किसी तरह एक बार भी समाप्त हो जाये तो मैं शीघ्र ही उस बाला पर दया करने के लिए दौड़ पडूंगा ॥३५०॥ यह अत्यन्त सुशोभित शय्या पर पड़ा हुआ ऐसा विचार करता रहा । विचार करतेकरते बड़ी देर बाद बहुत कठिनाई से उसे नींद आयी ॥३५१॥ स्वप्न में भी यह उसी कमल-लोचना को देखता रहा सो ठीक ही है क्योंकि प्रायः करके इसके मन का वही एक विषय रह गयी थी ॥३५२॥<br>अथानन्तर विद्याधर राजा की कन्या की सहेली वेगवती जो कि सर्व प्रकार को कलाओं और गुणों में विशारद थी, सोते हुए हरिषेण को क्षण एक में हर कर ले गयी ॥३५३॥ जब उसकी निद्रा भग्न हुई तो उसने अपने आपको आकाश में हरा जाता देख क्रोधपूर्वक वेगवती से कहा कि रे पापिनी! तू मुझे किस लिए हर लिये जा रही है? ॥३५४॥ जिसके नेत्रों की समस्त पुतलियां दिख रही थीं तथा जिसने ओठ डंस रखा था ऐसे हरिषेण ने उस वेगवती को मारने के लिए वज्रमय मुद्‌गर के समान मुट्ठी बाँधी ॥३५५॥ तदनन्तर सुन्दर लक्षणों के धारक हरिषेण को कुपित देख वेगवती यद्यपि विद्याबल से समृद्ध थी तो भी भयभीत हो गयी । उसने उससे कहा कि हे आयुष्मान! जिस प्रकार वृक्ष की शाखा पर चढा कोई मनुष्य उसी की जड़ को काटता है उसी प्रकार मुझ पर आरूढ़ हुए तुम मेरा ही घात कर रहे हो ॥३५६-३५७॥ हे तात! मैं तुझे जिस लिए ले जा रही हूँ तुम जब उसको प्राप्त होओगे तब मेरे वचनों की यथार्थता जान सकोगे । यह निश्चित समझो कि वहाँ जाकर तुम्हारे इस शरीर को रंचमात्र भी दुःख नहीं होगा ॥३५८॥ वेगवती का कहा सुनकर हरिषेण ने विचार किया कि यह स्त्री मन्दर तथा मधुरभाषिणी है। इसकी आकृति ही बतला रही है कि यह पर-पीडा से निवृत्त है अर्थात् कभी किसी को पीड़ा नहीं पहुंचाती ॥३५९॥ और चूँकि इस समय मेरी दाहिनी आँख फड़क रही है इससे निश्चय होता है कि यह अवश्य ही प्रियजनों का समागम करावेगी ॥३६॥ तब हरिषेण ने उससे फिर पूछा कि हे भद्रे! तू ठीक-ठीक कारण बता और मनोहर कथा सुनाकर मेरे कानों को सन्तुष्ट कर ॥३६१॥<br>इसके उत्तर में वेगवती ने कहा कि सूर्योदय नामक श्रेष्ठ नगर में राजा शक्रधनु रहता है । उसकी स्त्री धी नाम से प्रसिद्ध है । उन दोनों के जयचन्द्रा नाम की पुत्री है जो कि गुण तथा रूप के अहंकार से ग्रस्त है, पुरुषों के साथ द्वेष रखती है और पिता के वचनों की अवहेलना करती है ॥३६२-३६३॥ समस्त भरत क्षेत्र में जो-जो उत्तम पुरुष थे उन सबके चित्रपट बनाकर मैंने पहले उसे दिखलाये हैं पर उसकी रुचि में एक भी नहीं आया ॥३६४॥ तब मैंने आपका चित्रपट उसे दिखलाया सो उसे देखते ही वह तीव्र उत्कण्ठारूपी शल्य से विद्ध होकर बोली कि कामदेव के समान इस पुरुष के साथ यदि मेरा समागम न होगा तो मैं मृत्यु को भले ही प्राप्त हो जाऊँगी पर अन्य अधम मनुष्य को प्राप्त नहीं होऊँगी ॥३६५-३६६॥ उसके गुणों से जिसका चित्त आकृष्ट हो रहा था ऐसी मैंने उसका बहुत भारी शोक देखकर उसके आगे यह कठिन प्रतिज्ञा कर ली कि तुम्हारे मन को चुराने वाले इस पुरुष को यदि मैं शीघ्र नहीं ले आऊँ तो हे सखि! ज्वालाओं से युक्त अग्नि में प्रवेश कर जाऊँगी ॥३६७-३६८॥ मैंने ऐसी प्रतिज्ञा को ही थी कि बड़े भारी पुण्योदय से आप मिल गये । अब आपके प्रसाद से अपनी प्रतिज्ञा को अवश्य ही सफल बनाऊँगी ॥३६९॥ ऐसा कहती हुई वह सूर्योदय पुर आ पहुंची । वहाँ आकर उसने राजा शक्रधनु और कन्या जयचन्द्रा के लिए सूचना दे दी कि तुम्हारे मन को हरण करनेवाला हरिषेण आ गया है ॥३७०॥ तदनन्तर आश्चर्यकारी रूप को धारण करने वाले दोनों-वर कन्या का पाणिग्रहण किया गया । जिनका चित्त आश्चर्य से भर रहा था ऐसे सभी आत्मीय जनों ने उनके उस पाणिग्रहण का अभिनन्दन किया था ॥३७१॥ जिसकी प्रतिज्ञा पूर्ण हो चुकी थी ऐसी वेगवती ने राजा और कन्या दोनों की ओर से परम सम्मान प्राप्त किया था । उसके हर्ष और सुयश का भी ठिकाना नहीं था ॥३७२॥ इस कन्या ने हम लोगों को छोड़कर भूमि गोचरी पुरुष स्वीकृत किया ऐसा विचारकर कन्या के मामा के लड़के गंगाधर और महीधर बहुत ही कुपित हुए । कुपित ही नहीं हुए अपमान से प्रेरित हो बड़ी भारी सेना लेकर युद्ध करने की भी इच्छा करने लगे ॥३७३-३७४॥ तदनन्तर करुणा में आसक्त है चित्त जिसका ऐसे राजा शक्रधनु ने अपने सुचाप नामक पुत्र के साथ हरिषेण से इस प्रकार निवेदन किया कि हे जामात ! तुम यहीं ठहरो, मैं युद्ध करने के लिए जाता हूँ । तुम्हारे निमित्त से दो उत्कट शत्रु कुपित होकर दुःख का अनुभव कर रहे हैं ॥३७५-३७६॥ तब हँसकर हरिषेण ने कहा कि जो परकीय कार्यों में सदा तत्पर रहता है उसके अपने ही कार्य में उदासीनता कैसे हो सकती है? ॥३७७॥ हे पूज्य! प्रसन्नता करो और मेरे लिए युद्ध का आदेश दो । मेरे जैसा भृत्य पाकर आप इस प्रकार स्वयं क्यों युद्ध करते हो? ॥३७८॥ तदनन्तर अमंगल से भयभीत श्वसुर ने चाहते हुए भी उसे नहीं रोका । फलस्वरूप जिसमें हवा के समान शीघ्रगामी घोड़े जुते थे, जो नाना प्रकार के शस्त्रों से पूर्ण था, जिसका सारथी शूरवीर था और जो योद्धाओं के समूह से घिरा था ऐसे रथ को हरिषेण प्राप्त हुआ ॥३७९-३८०॥ उसके पीछे विद्याधर लोग शत्रु के मन को असहनीय बहुत भारी कोलाहल कर घोड़ों और हाथियों पर सवार होकर जा रहे थे ॥३८१॥ तदनन्तर शूरवीर मनुष्य जिसकी व्यवस्था बनाये हुए थे ऐसा महायुद्ध प्रवृत्त हुआ सो कुछ ही समय बाद शक्रधनु की सेना को पराजित देख हरिषेण युद्ध के लिए उठा ॥३८२॥ तदनन्तर जिस दिशा से उसका उत्तम रथ निकल जाता था उस दिशा में न घोड़ा बचता था, न हाथी दिखाई देता था, न मनुष्य शेष रहता था और न रथ ही बाकी बचता था ॥३८३॥ उसने एक साथ डोरी पर चढ़ाये हुए बाणों से शत्रु की सेना को इस प्रकार मारा कि वह पीछे बिना देखे ही एकदम सरपट कहीं पर भाग खड़ी हुई ॥३८४॥ जिनके शरीर में बहुत भारी कँपकँपी छूट रही थी ऐसे भय से पीडित कितने ही योद्धा कह रहे थे कि गंगाधर और महीधर ने यह बड़ा अनिष्ट कार्य किया है ॥३८५॥ यह कोई अद्भुत पुरुष युद्ध में सूर्य की भांति सुशोभित हो रहा है । जिस प्रकार सूर्य समस्त दिशाओं में किरणें छोड़ता है उसी प्रकार यह भी समस्त दिशाओं में बहुत बाण छोड़ रहा है ॥३८६॥ तदनन्तर अपनी सेना को उस महात्मा के द्वारा नष्ट होती देख भय से ग्रस्त हुए गंगाधर और महीधर दोनों ही कहीं भाग खड़े हुए ॥३८७॥ तदनन्तर उसी समय पुण्योदय से रत्न प्रकट हो गये जिससे हरिषेण महान् अभ्युदय को धारण करनेवाला दसवाँ चक्रवर्ती प्रसिद्ध हुआ ॥३८८॥ यद्यपि वह चक्ररत्न से चिह्नित परम लक्ष्मी से युक्त हो गया था तो भी मदनावली से रहित अपने आपको मृग के समान तुच्छ समझता था ॥३८९॥ तदनन्तर बारह योजन लम्बी-चौड़ी सेना को चलाता और समस्त शत्रुओं को नम्रीभूत करता हुआ वह तपस्वियों के आश्रम में पहुँचा ॥३९०॥ जब तपस्वियों को इस बात का पता चला कि यह वही है जिसे हम लोगों ने आश्रम से निकाल दिया था तो बहुत ही भयभीत हुए । निदान, हाथों में फल लेकर उन्होंने हरिषेण को अर्घ दिया और आशीर्वाद से युक्त वचनों से उसका सम्मान किया ॥३९१॥ शतमन्यु के पुत्र जनमेजय और माता नागवती ने सन्तुष्ट होकर वह कन्या: इसके लिए समर्पित कर दी ॥३९२॥ तदनन्तर उन दोनों का विधिपूर्वक विवाहोत्सव हुआ । इस कन्या को पाकर राजा हरिषेण ने अपना पुनर्जन्म माना ॥३९३॥ तदनन्तर चक्रवर्ती की लक्ष्मी से युक्त होकर वह काम्पिल्यनगर आया । बत्तीस हजार मुकुटबद्ध राजा उसके साथ थे ॥३९४॥ उसने मुकुट में लगे मणियों के समूह से सुशोभित शिर झुकाकर तथा हाथ जोड़कर बड़ी विनय से माता के चरणों में नमस्कार किया ॥३९५॥ सुमाली दशानन से कहते हैं कि हे दशानन! उस समय उक्त प्रकार के पुत्र को देखकर वप्रा के हर्ष का पार नहीं रहा । वह अपने अंगों में नहीं समा सकी तथा हर्ष के आँसुओं से उसके दोनों नेत्र भर गये ॥३९६॥ तदनन्तर उसने सूर्य के समान तेजस्वी बड़े-बड़े रथ काम्पिल्यनगर मे घुमाये और इस तरह अपनी माता का मनोरथ सफल किया ॥३९७॥ इस कार्य से मुनि और श्रावकों को परम हर्ष हुआ तथा बहुत से लोगों ने जिन-धर्म धारण किया ॥३९८॥ पृथिवी, पर्वत, नदियों के समागम स्थान, नगर तथा गाँव आदि में जो नाना रंग के ऊँचे-ऊँचे जिनालय शोभित हो रहे हैं वे सब उसी के बनवाये हैं ॥३९९॥ उदार हृदय को धारण करने वाले हरिषेण ने चिरकाल तक राज्य कर दीक्षा ले ली । और परम तपश्चरण कर तीन लोक का शिखर अर्थात् सिद्धालय प्राप्त कर लिया ॥४००॥ इस प्रकार हरिषेण चक्रवर्ती का चरित्र सुनकर दशानन आश्चर्य को प्राप्त हुआ । तदनन्तर जिनेन्द्र भगवान को  नमस्कार कर वह आगे बढ़ा ॥४०१॥<br>अथानन्तर सन्ध्या काल आया और सूर्य डूब गया सो ऐसा जान पड़ता था मानो सूर्य ने दशानन को विजयी जानकर भय से ही उसके नेत्रों का गोचर-स्थान छोड़ दिया था ॥४०२॥ सन्ध्या की लालिमा से समस्त लोक व्याप्त हो गया सो ऐसा जान पड़ता था मानो दशानन से उत्पन्न हुए बहुत भारी अनुराग से ही व्याप्त हो गया था ॥४०३॥ क्रम-क्रम से सन्ध्या को नष्ट कर काला अन्धकार आकाश में व्याप्त हो गया सो ऐसा जान पड़ता था मानो दशानन की सेवा करने के लिए ही व्याप्त हुआ था ॥४०४॥ तदनन्तर दशानन ने आकाश से उतरकर सम्मेदाचल के समीप स्थली नामक पर्वत के ऊपर अपना डेरा डाला ॥४०५॥ अथानन्तर जिसप्रकार वर्षाकालीन मेघों के समूह से वज्र का शब्द निकलता है इसी प्रकार कहीं से ऐसा भयंकर शब्द निकला कि जिसने समस्त सेना को भयभीत कर दिया ॥४०६॥ बड़े-बड़े हाथियों ने अपने आलानभूत वृक्ष तोड़ डाले और घोड़े कान खड़े कर फरहरी लेते हुए हिनहिनाने लगे ॥४०७॥ वह शब्द सुनकर दशानन शीघ्रता से बोला कि यह क्या है? क्या है? अपराध के बहाने मरने के लिए आज कौन उद्यत हुआ है? ॥४०८॥ जान पड़ता है कि वैश्रवण आया है अथवा शत्रु से प्रेरित हुआ सोम आया है अथवा मुझे निश्चिन्त रूप से ठहरा जानकर शत्रु पक्ष का कोई दूसरा व्यक्ति यहाँ आया है ॥४०९॥ तदनन्तर दशानन की आज्ञा पाकर प्रशस्त नामा मन्त्री उस स्थान पर गया जहाँ से कि वह शब्द आ रहा था । वहाँ जाकर उसने पर्वत के समान आकार वाला, क्रीड़ा करता हुआ एक हाथी देखा ॥४१०॥ वहाँ से लौटकर प्रहस्त ने बड़े आश्चर्य के साथ दशानन को सूचना दी कि हे देव! मेघों की महा राशि के समान उस हाथी को देखो ॥४११॥ ऐसा जान पड़ता है कि इस हाथी को मैंने पहले भी कभी देखा है, इन्द्र विद्याधर भी इसे पकड़ने में समर्थ नहीं था इसीलिए उसने इसे छोड़ दिया है, अथवा इन्द्र विद्याधर की बात जाने दो साक्षात् देवेन्द्र भी इसे पकड़ने में असमर्थ है, इसे कोई सहन नहीं कर सकता । नहीं जान पड़ता कि यह हाथी है या समस्त प्राणियों का एकत्रित तेज का समूह है? ॥४१२-४१३॥ तब दशानन ने हँसकर कहा कि हे प्रहस्त! यद्यपि अपनी प्रशंसा स्वयं करना ठीक नहीं है फिर भी मैं इतना तो कहता ही हूँ कि यदि मैं इस हाथी को क्षण-भर में न पकड़ लूँ तो बाजुबन्द से पीड़ित अपनी इन दोनों भुजाओं को काट डालूँ ॥४१४-४१५॥ तदनन्तर वह इच्छानुसार चलने वाले पुष्पक विमान पर सवार हो, जाकर उत्तम लक्षणों से युक्त उस हाथी को देखता है ॥४१६॥ वह हाथी चिकने इन्द्रनील मणि के समान था, उसका तालु कमल के समान लाल था, वह लम्बे, गोल तथा अमृत के फेन के समान सफेद दाँतों को धारण कर रहा था ॥४१७॥ वह सात हाथ ऊंचा, दस हाथ चौड़ा और नौ हाथ लम्बा था । उसके नेत्र मधु के समान कुछ पीतवर्ण के थे ॥४१८॥ उसकी पीठ की हड्डी मांसपेशियों में निमग्न थी, उसके शरीर का अगला भाग ऊँचा था, पूँछ लम्बी थी, सूंड़ विशाल थी, और नखरूपी अंकुर चिकने तथा पीले थे ॥४१९॥ उसका मस्तक गोल तथा स्थूल था, उसके चरण अत्यन्त जमे हुए थे, वह स्वयं बलवान् था, उसकी विशाल गर्जना भीतर से मधुर तथा गम्भीर थी और वह विनय से खड़ा था ॥४२०॥ उसके गण्डस्थल से जो मद चू रहा था उसकी सुगन्धि के कारण भ्रमरों की पंक्तियाँ उसके समीप खिंची चली आ रही थीं । वह कर्णरूपी ताल पत्रों की फटकार से बन्धुभि के समान विशाल शब्द कर रहा था ॥४२१॥ वह अपनी स्थूलता के कारण आकाश को मानो निरवकाश कर रहा था और चित्त तथा नेत्रों को चुराने वाली क्रीड़ा कर रहा था ॥४२२॥ उस हाथी को देख दशानन परम प्रीति को प्राप्त हुआ । उसने अपने आपको कृतकृत्य-सा माना और उसका रोम-रोम हर्षित हो उठा ॥४२३॥ तदनन्तर दशानन ने विमान छोड़कर अपना परिकर मजबूत बाँधा और उसके सामने शब्द से लोक को व्याप्त करनेवाला शंख फूँका ॥४२४॥ तत्पश्चात् शंख के शब्द से जिसके चित्त में क्षोभ उत्पन्न हुआ था तथा जो बल के गर्व से युक्त था ऐसा हाथी गर्जना करता हुआ दशानन के सम्मुख चला ॥४२५॥ जब हाथी वेग से दशानन के सामने दौड़ा तो घूमने में चतुर दशानन ने उसके सामने अपना सफेद चद्दर घरियाकर फेंक दिया ॥४२६॥ हाथी जब तक उस चद्दर को सूँघता है तब तक दशानन ने उछलकर भ्रमर समूह के शब्दों से तीक्ष्ण उसके दोनों कपोलों का स्पर्श कर लिया ॥४२७॥ हाथी जब तक दशानन को सूंड से लपेटने की इच्छा करता है कि तब तक शीघ्रता से युक्त दशानन उसके दाँतों के बीच से बाहर निकल गया ॥४२८॥ घूमने में बिजली के समान चंचल दशानन उसके चारों ओर के अंगों का स्पर्श करता था । बार-बार दाँतों पर टक्कर लगाता था और कभी खीसों पर झूला झूलने लगता था ॥४२९॥ तदनन्तर दशानन विलासपूर्वक उसकी पीठ पर चढ़ गया और हाथी उसी क्षण उत्तम शिष्य के समान विनीत भाव से खड़ा हो गया ॥४३०॥ उसी समय देवों ने फूलों की वर्षा की, बार-बार धन्यवाद दिये, और विद्याधरों की सेना कल-कल करती हुई परम हर्ष को प्राप्त हुई ॥४३१॥ वह हाथी, दशानन से त्रिलोकमण्डन इस नाम को प्राप्त हुआ । यथार्थ में उस हाथी से तीनों लोक मण्डित हुए थे इसलिए दशानन ने बड़े हर्ष से उसका त्रिलोकमण्डन नाम सार्थक माना था ॥४३२॥ फूलों से व्याप्त उस रमणीय पर्वत पर नृत्य करते हुए विद्याधरों ने उस श्रेष्ठ हाथी के मिलने का महोत्सव किया था ॥४३३॥<br>इस हाथी के प्रकरण से यद्यपि सब लोग जाग रहे थे तो भी रात्रि और दिवस की मर्यादा बतलाने के लिए प्रभातकालीन तुरही ने ऐसा जोरदार शब्द किया कि वह पर्वत की प्रत्येक गुफा में गूँज उठा ॥४३४॥ तदनन्तर सूर्य बिम्ब का उदय हुआ सो ऐसा जान पड़ता था मानो सेवा की चतुराई को जानने वाले दिवस ने दशानन के लिए मंगल-कलश ही समर्पित किया हो ॥४३५॥<br>तदनन्तर दशानन शारीरिक क्रियाएँ कर सोफा पर बैठा था । साथ ही अन्य विद्याधर भी हाथी की चर्चा करते हुए उसे घेरकर बैठे थे ॥४३६॥ उसी समय आकाश से उतरकर एक पुरुष वहाँ आया । वह पुरुष अत्यन्त काँप रहा था, पसीने को बूँदों से व्याप्त था, खेद को धारण कर रहा था, प्रहार जन्य घावों से सहित था, आँसू छोड़ रहा था और अपना जर्जर शरीर दिखला रहा था । उसने हाथ जोड़ मस्तक से लगा बड़े दुःख के साथ निवेदन किया ॥४३७-४३८॥ कि हे देव! आज से दस दिन पहले हृदय में आपके बल का भरोसा कर सूर्यरज और ऋक्षरज दोनों भाई, अपनी वंश-परम्परा से चले आये किष्कु नगर को लेने के लिए बड़े उत्साह से अलंकारपुर अर्थात् पाताल लंका से निकलकर चले थे ॥४३९-४४०॥ दोनों ही भाई महान् अभिमान से युक्त, बड़ी भारी सेना से सहित तथा निशंक थे । वे आपके गर्व से संसार को तृण के समान तुच्छ मानते थे । ॥४४१॥ इन दोनों भाइयों की प्रेरणा से अत्यन्त क्षोभ को प्राप्त हुए बहुत-से लोग एक साथ आक्रमण कर किष्कुपुर को लूटने लगे ॥४४२॥ तदनन्तर जिनके हाथों में नाना प्रकार के शस्त्र चमक रहे थे ऐसे यम नामा दिक्पाल के उत्तम योद्धा युद्ध करने के लिए उठे सो मध्य रात्रि में उन सबके बीच बड़ा भारी युद्ध हुआ । उस युद्ध में परस्पर के शस्त्र प्रहार से अनेक पुरुषों का क्षय हुआ ॥४४३-४४४॥ अथानन्तर बड़ी गौर से उनका कल-कल शब्द सुनकर यह दिक्पाल स्वयं क्रोध से युद्ध करने के लिए निकला । उस समय वह यम क्षोभ को प्राप्त हुए समुद्र के समान भयंकर जान पड़ता था ॥४४५॥ जिसका तेज अत्यन्त दु:सह था ऐसे यम ने आते ही के साथ हमारी सेना को नाना प्रकार के शस्त्रों से घायल कर भग्न कर दिया ॥४४६॥ अथानन्तर वह दूत इस प्रकार कहता-कहता बीच में ही मूर्च्छित हो गया । वस्त्र के छोर से हवा करने पर पुन: सचेत हुआ ॥४४७॥ यह क्या है? इस प्रकार पूछे जाने पर उसने हृदय पर हाथ रखकर कहा कि हे देव! मुझे ऐसा जान पड़ा कि मैं वहीं पर हूँ । उसी दृश्य को सामने देख मैं मूर्च्छित हो गया ॥४४८॥<br>तदनन्तर आश्चर्य को धारण करने वाले रावण ने पूछा कि फिर क्या हुआ ? इस प्रश्न के उत्तर में वह कुछ विश्राम कर फिर कहने लगा ॥४४९॥ कि हे नाथ! जब ऋक्षरज ने देखा कि हमारी सेना अत्यन्त दु:ख पूर्ण शब्दों से व्याकुल होती हुई पराजित हो रही है, नष्ट हुई जा रही है तब स्नेह युक्त हो वह युद्ध करने के लिए स्वयं उद्यत हुआ ॥४५०॥ वह अत्यन्त बलवान् यम के साथ चिरकाल तक युद्ध करता रहा । युद्ध करते-करते उसका हृदय नहीं टूटा था फिर भी शत्रु ने छल से उसे पकड़ लिया ॥४५१॥ तदनन्तर जब ऋक्षरज युद्ध कर रहा था उसी समय सूर्यरज भी युद्ध के लिए उठा । उसने भी चिरकाल तक युद्ध किया पर अन्त में वह शस्त्र की गहरी चोट खाकर मूर्च्छित हो गया ॥४५२॥ आत्मीय लोग उसे उठाकर शीघ्र ही मेखला नामक वन में ले गये । वहाँ वह चन्दन मिश्रित शीतल जल से श्वास को प्राप्त हो गया अर्थात् शीतलोपचार से उसकी मूर्च्छा दूर हुई ॥४५३॥ लोकपाल यम ने अपने आपको सचमुच ही यमराज समझकर नगर के बाहर वैतरणी नदी आदि कष्ट देने के स्थान बनवाये ॥४५४॥ तदनन्तर उसने अथवा इन्द्र विद्याधर ने जिन्हें युद्ध में जीता था उन सबको उसने उस कष्टदायी स्थान में रखा सो वे वहाँ दु:खपूर्वक मरण को प्राप्त हो रहे हैं ॥४५५॥ इस वृत्तान्त को देख मैं बहुत ही व्याकुल हूँ । मैं ऋक्षरज की वंश परम्परा से चला आया प्यारा नौकर हूँ । शाखावली मेरा नाम है, मैं सुश्रोणी और रणदक्ष का पुत्र हूँ । आप चूँकि रक्षक हो इसलिए किसी तरह भागकर आपके पास आया हूँ ॥४५६-४५७॥ इस प्रकार अपने पक्ष के लोगों की दुर्दशा जानकर मैंने आप से कही है । इस विषय में अब आप ही प्रमाण हैं अर्थात् जैसा उचित समझें सो करें । मैं तो आप से निवेदन कर कृतकृत्य हो चुका ॥४५८॥ तदनन्तर महाक्रोधी रावण ने अपने पक्ष के लोगों को बड़े आदर से आदेश दिया कि इस शाखावली के घाव ठीक किये जावें । तदनन्तर मुसकराता हुआ वह उठा और साथ ही उठे अन्य लोगों से कहने लगा कि मैं कष्टरूपी महासागर में पड़े तथा वैतरणी आदि कष्टदायी स्थानों में डाले गये लोगों का उद्धार करूँगा ॥४५९-४६०॥ प्रहस्त आदि बड़े-बड़े राजा सेना के आगे दौड़े । वे शस्त्रों के तेज से आकाश को देदीप्यमान कर रहे थे ॥४६१॥ नाना प्रकार के वाहनों पर सवार थे, छत्र और ध्वजाओं को धारण करने वाले थे । तुरही के शब्दों से उनका बड़ा भारी उत्साह प्रकट हो रहा था और वे महा तेजस्वी थे ही ॥४६२॥ इस प्रकार विद्याधरों के अधिपति आकाश से उतरकर पृथिवी पर आये और नगर के समीप महलों की पंक्ति की शोभा देख परम आश्चर्य को प्राप्त हुए ॥४६३॥ तदनन्तर रावण ने किष्कुपुर नगर की दक्षिण दिशा में कृत्रिम नरक के गर्त में पड़े मनुष्यों के समूह को देखा ॥४६४॥ देखते ही उसने नरक की रक्षा करने वाले लोगों को नष्ट किया और जिस प्रकार बन्धुजन अपने इष्ट लोगों को कष्ट से निकालते हैं उसी प्रकार उसने सब लोगों को नरक से निकाला ॥४६५॥ तदनन्तर शत्रुसेना को आया सुनकर बड़े भारी आडम्बर को धारण करनेवाला, शक्तिशाली यम नाम लोकपाल का साटोप नाम का प्रमुख भट युद्ध करने के लिए अपनी सब सेना के साथ बाहर निकला । उस समय वह ऐसा जान पड़ता था मानो क्षोभ को प्राप्त हुआ सागर ही हो ॥४६६॥ पहाड़ के समान ऊँचे, भयंकर और मद की धारा से अन्धकार फैलाने वाले हाथी, चलते हुए सुन्दर चामर रूपी आभूषणों को धारण करने वाले घोड़े, सूर्य के समान देदीप्यमान तथा ध्वजाओं की पंक्ति से सुशोभित रथ, और कवच धारण करने वाले एवं शस्त्रों से युक्त शूरवीर योद्धा इस प्रकार चतुरंग सेना उसके साथ थी ॥४६७-४६८॥ तदनन्तर रथ पर आरूढ़ एवं रण कला में निपुण विभीषण ने हँसते-हँसते ही बाणों के द्वारा उस साटोप को क्षण-भर में मार गिराया ॥४६९॥ यम के जो दीन हीन किंकर थे वे भी बाणों से ताड़ित हो आकाश को लम्बा करते हुए शीघ्र ही कहीं भाग खड़े हुए ॥४७०॥ जब यम नाम लोकपाल को पता चला कि सूर्यरज-ऋक्षरज आदि को नरक से छुड़ा दिया है तथा साटोप नामक प्रमुख भट को मार डाला है तब यमराज के समान क्रूर तथा महा शस्त्रों को धारण करनेवाला वह यम लोकपाल बड़े वेग से रथ पर सवार हो युद्ध करने के लिए बाहर निकला । वह धनुष तथा क्रोध को धारणकर रहा था, बढ़े हुए प्रताप और ऊँची उठी ध्वजा से युक्त था, महाबलवान् था, काले सर्प के समान भयंकर भौंहों से उसका ललाट कुटिल हो रहा था, वह अपने लाल-लाल नेत्रों से ऐसा जान पड़ता था मानो जगत्‌रूपी वन को जला ही रहा हो । अपने ही प्रतिबिम्ब के समान दिखने वाले अन्य सामन्त उसे घेरे हुए थे तथा तेज से वह आकाश को आच्छादित कर रहा था ॥४७१-४७४॥ तदनन्तर यम लोकपाल को बाहर निकला देख दशानन ने विभीषण को मना किया और स्वयं ही क्रोध को धारण करता हुआ युद्ध करने के लिए उठा ॥४७५॥ साटोप के मारे जाने से जो अत्यन्त देदीप्यमान दिख रहा था ऐसे भयंकर मुख को धारण करनेवाला यम ने दशानन के साथ युद्ध करना शुरू किया ॥४७६॥ यम को देख राक्षसों की सेना भयभीत हो उठी, उसकी चेष्टाएँ मन्द पड़ गयीं और वह निरुत्साह हो दशानन के समीप भाग खड़ी हुई ॥४७७॥ तदनन्तर रथ पर बैठा हुआ दशानन बाणों की वर्षा करता हुआ यम के सम्मुख गया । यम भी बाणों की वर्षा कर रहा था ॥४७८॥ तदनन्तर सघन मण्‍डल बाँधने वाले मेघों से जिस प्रकार समस्त आकाश व्याप्त हो जाता है उसी प्रकार उन दोनों के भयंकर शब्द करने वाले बाणों से समस्त आकाश व्याप्त हो गया ॥४७९॥ अथानन्तर दशानन के बाण की चोट खाकर यम का सारथी पुण्यहीन ग्रह के समान भूमि पर गिर पड़ा ॥४८०॥ यम लोकपाल भी दशानन के तीक्ष्ण बाण से ताड़ित हो रथरहित हो गया । इस कार्य से वह इतना घबड़ाया कि क्षण-भर में छिपकर आकाश में जा उड़ा ॥४८१॥ तदनन्तर भय से जिसका शरीर काँप रहा था ऐसा यम अपने अन्तःपुर, पुत्र और मन्त्रियों को साथ लेकर रथनूपुर नगर में पहुँचा ॥४८२॥ और बड़ी घबराहट के साथ इन्द्र को नमस्कार कर इस प्रकार कहने लगा कि हे देव! मेरी बात सुनिए । अब मुझे यमराज की लीला से प्रयोजन नहीं है ॥४८३॥ हे नाथ ! चाहे आप प्रसन्न हों, चाहे क्रोध करें, चाहे मेरा जीवन हरण करें अथवा चाहे जो आपकी इच्छा हो सो करें परन्तु अब मैं यमपना अर्थात् यम नामा लोकपाल का कार्य नहीं करूँगा ॥४८४॥ विशाल तेज को धारण करने वाले जिस योद्धा ने पहले युद्ध में वैश्रवण को जीता था उसी योद्धा दशानन ने मुझे भी पराजित किया है । यद्यपि मैं चिरकाल तक उसके साथ युद्ध करता रहा पर स्थिर नहीं रह सका ॥४८५॥ उस महात्मा का शरीर ऐसा जान पड़ता है मानो वीर रस से ही बना हो । वह आकाश के मध्य में स्थित ग्रीष्मकालीन सूर्य के समान दुनिरीक्ष्य है अर्थात् उसकी ओर कोई आँख उठाकर भी नहीं देख सकता है ॥४८६॥ यह सुनकर इन्द्र युद्ध के लिए उद्यत हुआ परन्तु नीति की यथार्थता को जानने वाले मन्त्री मण्डल ने उसे रोक दिया ॥४८७॥ इन्द्र, यम का जामाता था सो यम की बात सुन मन्द हास्य करते हुए उसने कहा कि हे मातुल! दशानन कहां जायेगा? तुम भय को छोड़ो और निश्चिन्त होकर इस आसन पर सुख से बैठो ॥४८५॥ इस प्रकार जामाता के वचन से शत्रु का भय छोड़कर यम इन्द्र के द्वारा बतलाये हुए नगर में सुख से रहने लगा ॥४८६॥ बहुत भारी गर्व को धारण करनेवाला इन्द्र यम का सन्मान कर अन्तःपुर में चला गया और वहाँ जाकर काम भोगरूपी समुद्र में निमग्न हो गया ॥४९०॥ यम ने दशानन का जो चरित्र इन्द्र के लिए कहा था तथा युद्ध में दशानन से पराजित होकर वैश्रवण को जो वनवास करना पड़ा था, ऐश्वर्य के मद में मस्त रहनेवाले इन्द्र के लिए वह सब क्षण-भर में उस प्रकार विस्मृत हो गया जिस प्रकार कि पहले पढ़ा शास्त्र अभ्यास न करने पर विस्मृत हो जाता है ॥४९१-४९२॥ स्वप्न में उपलब्ध वस्तु का कुछ तो भी स्मरण रहता है परन्तु इन्द्र के लिए पूर्व कथित बात का निर्मूल विस्मरण हो गया ॥४९३॥ इधर इन्द्र का यह हाल हुआ उधर यम सुरसंगीत नामा नगर का स्वामित्व पाकर दशानन से प्राप्त हुए तिरस्कार को बिलकुल भूल गया ॥४९४॥ वह मानता था कि मेरी पुत्री सर्वश्री अत्यन्त रूपवती है और इन्द्र को प्राणों से भी अधिक प्रिय है ॥४९५॥ इस प्रकार एक बड़े पुरुष के साथ मेरा अन्तरंग सम्बन्ध है इसलिए इन्द्र का सम्मान पाकर मेरा जन्म कृतकृत्य अर्थात् सफल हुआ है ॥४९६॥<br>तदनन्तर महान् अभ्युदय और उत्साह को धारण करने वाले दशानन ने यम को हटाकर किष्किन्ध नामा नगर सूर्यरज के लिए दिया ॥४९७॥ और ऋक्षरज के लिए परम सम्पत्ति को धारण करनेवाला किष्कुपुर नगर दिया । इस प्रकार सूर्यरज और ऋक्षरज दोनों ही अपनाई कुल-परम्परा से आगत नगरों को पाकर सुख से रहने लगे ॥४९८॥ जिनकी शोभा इन्द्र के नगर के समान थी, और जिन में सुवर्णमय भवन बने हुए थे ऐसे वे दोनों नगर योग्य-स्वामी से युक्त होकर परम लक्ष्मी को प्राप्त हुए ॥४९९॥ बहुत भारी लक्ष्मी और कीर्ति को धारण करने वाले दशानन ने कृतकृत्य होकर बड़े वैभव के साथ त्रिकूटाचल के शिखर की ओर प्रस्थान किया । उस समय शत्रु राजा प्रणाम करते हुए उससे मिल रहे थे । वह स्वयं उत्तम था और जिस प्रकार शुक्लपक्ष में चन्द्रमा  प्रतिदिन पूर्ण होता रहता है उसी प्रकार वह भी प्रतिदिन सेवनीय वैभव से पूर्ण होता रहता था । रत्नमयी मालाओं से युक्त, ऊँचे शिखरों की पंक्ति से सुशोभित, सुन्दर और इच्छानुसार गमन करने वाले पुष्पक विमान पर आरूढ़ होकर वह जा रहा था । वह परम धैर्य से युक्त था तथा पुण्य के फलस्वरूप अनेक अम्युदय उसे प्राप्त थे ॥५००-५०३॥<br>तदनन्तर परम हर्ष को प्राप्त, नाना अलंकारों से युक्त एवं उत्तमोत्तम वस्त्र धारण करने वाले राक्षसों के झुण्‍ड के झुण्ड जोर-जोर से निम्नांकित मंगल वाक्यों का उच्चारण कर रहे थे कि हे देव !  तुम्हारी जय हो, तुम समृद्धि को प्राप्त होओ, चिरकाल तक जीते रहो, बढ़ते रहो और निरन्तर अभ्‍युदय को प्राप्त होते रहो ॥५०४-५०५॥ वे राक्षस, सिंह, शार्दूल, हाथी, घोड़े तथा हंस आदि वाहनों पर आरूढ़ थे । नाना प्रकार के विभ्रमों से युक्त थे । हर्ष से उनके नेत्र फूल रहे थे । वे देवों जैसी आकृतियों को धारण कर रहे थे । अपने तेज से उन्होंने दिशाओं को व्याप्त कर रखा था । उनकी प्रभा से समस्त दिशाएँ जगमगा रही थीं और वे वन, पर्वत तथा समुद्र आदि सर्व स्थानों में चल रहे थे ॥५०६-५०७॥ जिसका किनारा नहीं दीख रहा था, जो अत्यन्त गहरा था, बड़े-बड़े ग्राह-मगरमच्छों से व्याप्त था, तमाल वन के समान श्याम था, पर्वतों-जैसी ऊँची-ऊँची तरंगों के समूह उठ रहे थे, जो रसातल के समान अनेक बड़े-बड़े नागों-सर्पों से भयंकर था, और नाना-प्रकार के रत्नों की किरणों के समूह से अनुरक्त स्थलों से सुशोभित था ऐसे अनेक आश्चर्यों से युक्त समुद्र को देखते हुए वे राक्षस आश्चर्य से भर रहे थे । अहो, ही, आदि आश्चर्य व्यंजक शब्दों से उनके मुख बार-बार मुखरित हो रहे थे । इस प्रकार अनेक राक्षस दशानन के पीछे-पीछे चल रहे थे ॥५०८-५१०॥ <br>अथानन्‍तर जिसमें बड़ी-बड़ी शालाएँ देदीप्‍यमान हो रही थीं, जो गम्‍भीर परिखा से आवृत्त थी, जो झरोखों में लगे हुए मणियों से कहीं तो कुन्‍द के समान सफेद, कहीं महानील मणियों के समान नील, कहीं पद्मरागमणि के समान लाल, कहीं पुष्‍परागमणियों के समान प्रभास्‍वर और कहीं गरुड़मणियों के समान गहरे नील वर्ण वाले महलों में व्‍याप्‍त थी। जो स्‍वभाव से ही सुशोभित थी फिर राक्षसों के अधिपति दशानन के शुभागमन के अवसर पर आश्‍चर्यकारी हर्ष से भरे भक्‍त नागरिकजनों के द्वारा और भी अधिक सुशोभित की गयी थी ऐसी अपनी लंका नगरी में हितकारी उदार शासक दशानन ने नि:शंक हो इन्‍द्र के समान प्रवेश किया। प्रवेश करते समय दशानन, पर्वतों के समान ऊँचे-ऊँचे हाथियों, बड़े-बड़े महलों के समान रत्‍नों से रंजित रथों, जिनकी लगाम के स्‍वर्णमयी छल्‍ले शब्‍द कर रहे थे एवं जिनके आजूबाजू चमर ढोले जा रहे थे ऐसे घोड़ों जिनके शिखर दूर तब आकाश में चले गये थे ऐसे रंगबिरंगे विमानों, चन्‍द्रमा के समान उज्‍ज्वल छत्रों, और जिनका अंचल आकाश में दूर-दूर तक फहरा रहा था ऐसी ध्‍वजाओं से लंका की शोभा को अत्‍यन्‍त अधिक बढ़ा रहा था। उत्तमोत्तम चारणों के झुण्‍ड मंगल शब्‍दों का उच्‍चारण कर रहे थे। वीणा, बाँसुरी और शंखों के शब्‍द से मिश्रित तुरही की विशालध्‍वनि से समस्‍त दिशा और आकाश व्‍याप्‍त हो रहे थे॥५११-५१८॥ तदनन्‍तर कुलक्रम से आगत स्‍वामी के दर्शन करने की जिनकी लालसा बढ़ रही थी, जिन्‍होंने आभूषण तथा अत्‍यन्‍त सुन्‍दर वस्‍त्रादि सम्‍पदाएँ धारण कर रखी थी और जो नृत्‍य करती हुई नयनाभिराम गणिकाओं के समूह से युक्‍त थे, ऐसे समस्‍त पुरवासी जन, फलों-फूलों, पत्तों और रत्‍नों से निर्मित अर्घ लेकर बार-बार आर्शीवाद का उच्‍चारण करते हुए दशानन के समक्ष आये। उन पुरवासियों ने वृद्धजनों को अपने आगे कर रखा था। उन्‍होंने आते ही दशानन को नमस्‍कार कर उसकी पूजा की॥५१९-५२१॥ दशानन ने सबका सम्‍मान कर उन्‍हें विदा किया और सब अपने मुखों से उसी का गुणगान करते हुए अपने-अपने घर चले गये ॥५२२॥ अथानन्‍तर जिनकी बुद्धि कौतुक से व्‍याप्‍त हो रही थी और जिन्‍होंने तरह-तरह के आभूषण धारण कर रखे थे ऐसी उसकी दर्शनाभिलाषी स्त्रियों से दशानन का घर भर गया ॥५२३॥ उन स्त्रियों में कितनी ही स्त्रियाँ झरोंखों के सम्‍मुख आ रही थी। शीघ्रता के कारण उनके वस्‍त्र खुल रहे थे और परस्‍पर की धक्‍काधूमी से उनके मोतियों के हार तथा अन्य आभूषण टूट-टूटकर गिरे रहे थे ॥५२४॥ कितनी ही स्त्रि‍याँ अपने स्थूल स्तनों से एक दूसरे को पीड़ा पहुँचा रही थीं और उससे उनके कुण्डल हिल रहे थे । कितनी ही स्त्रियों के दोनों पैर रुनझुन करते हुए नुपूरों से झंकृत हो रहे थे ॥५२५॥ कोई स्‍त्री सामने खड़ी दूसरी स्‍त्री से कह रही थी कि हे माता ! क्या देख नहीं रही हो? अरी दुर्भगे ! जरा बगल में हो जा, मुझे भी रास्ता दे दे । कोई कह रही थी कि अरी भली आदमिन ! तू यहाँ से चली जा, तू यहाँ शोभा नहीं देती ॥५२६॥ इत्यादि शब्द वे स्त्रियाँ कर रहीं थीं । उस समय उनके मुखकमल हर्ष से खिल रहे थे । वे अन्य सब काम छोड़कर एक दशानन को ही देख रही थीं ॥५२७॥ इस प्रकार यम का मान-मर्दन करनेवाला दशानन, लंका नगरी में स्थित चूड़ामणि के समान मनोहर अपने सुसज्जित महल में अन्तःपुर सहित सुख से रहने लगा ॥५२८॥ इसके सिवाय अन्य विद्याधर राजा भी देवों के समान निरन्तर महा आनन्द को प्राप्त हुए यथायोग्य स्थान में रहने लगे ॥५२९॥<br>गौतमस्वामी राजा श्रेणिक से कहते हैं कि हे श्रेणिक! जो निर्मल कार्य करते हैं उन्हें नाना प्रकार के रत्नादि सम्पदाओं की प्राप्ति होती है, उनके प्रबल शत्रुओं का समूह नष्ट होता है और समस्त संसार में फैलने वाला उज्जवल यश उन्हें प्राप्त होता है ॥५३०॥ पंचेन्द्रियों के विषय सबसे प्रबल शत्रु हैं; सो जो निर्मल कार्य करते हैं उनके ये प्रबल शत्रु भी तीनों लोकों में अपनी स्मृति नष्ट कर देते हैं अर्थात् इस प्रकार नष्ट हो जाते हैं कि उनका स्मरण भी नहीं रहता । इसी प्रकार बाह्य में स्थित होनेवाला जो शत्रुओं का समूह है वह भी निर्मल कार्य करने वाले मनुष्यों के चरणों के समीप निरन्तर नमस्कार करता रहता है । भावार्थ -- निर्मल कार्य करने वाले मनुष्यों के अन्तरंग और बहिरंग दोनों ही शत्रु नष्ट हो जाते हैं॥५३१॥ ऐसा विचारकर हे श्रेष्ठ चित्त के धारक पुरुषों! विषयरूपी शत्रुसमूह की उपासना करना उचित नहीं है । क्योंकि उनकी उपासना करनेवाला मनुष्य अन्धकार से युक्त नरकरूपी गर्त में पड़ता है न कि सूर्य की किरणों से प्रकाशमान उत्तम स्थान को प्राप्त होता है ॥५३२॥</div>
<div class=paragraph>अथानन्तर विजयार्ध पर्वत की दक्षिण श्रेणी में असुर-संगीत नाम का नगर है। वहाँ कान्ति में सूर्य की उपमा धारण करनेवाला प्रबल योद्धा मय नाम का विद्याधर रहता था। वह पृथिवी-तल में दैत्य नाम से प्रसिद्ध था। उसकी हेमवती नाम की स्त्री थी जो स्त्रियों के समस्त गुणों से सहित थी ॥१-२॥</div>
<div class=paragraph>उसकी मन्दोदरी नाम की पुत्री थी। उसके समस्त अवयव सुन्दर थे, उदर कृश था, नेत्र विशाल थे और वह सौन्दर्यरूपी जल की धारा के समान जान पड़ती थी ॥३॥</div>
<div class=paragraph>एक दिन नवयौवन से सम्पूर्ण उस पुत्री को देखकर पिता चिन्ता से व्याकुल हो अपनी स्त्री से बड़े आदर के साथ बोला कि हे प्रिये ! पुत्री मन्‍न्दोदरी नवयौवन को प्राप्त हो चुकी है। इसे देख मेरी इस विषय की मानसिक चिन्ता कई गुणी बढ़ गई है ॥४-५॥</div>
<div class=paragraph>किसी ने ठीक ही कहा है कि सन्तापरूपी अग्नि को उत्पन्न करनेवाले कन्याओं के यौवनारम्भ में माता-पिता अन्य परिजनों के साथ ही साथ ईन्धनपने को प्राप्त होते हैं ॥६॥</div>
<div class=paragraph>इसीलिए तो कन्या जन्म के बाद दुःख से आकुलित है चित्त जिनका, ऐसे विद्वग्जन इसके लिए नेत्ररूपी अंजलि के द्वारा जल दिया करते हैं ॥७॥</div>
<div class=paragraph>अहो, जिन्हें अपरिचित जन आकर ले जाते हैं ऐसे अपने शरीर से समुत्पन्न सन्तान <span class=comment>( पुत्री)</span> के साथ जो वियोग होता है वह मर्म को भेदन कर देता है ॥८॥</div>
<div class=paragraph>इसलिए हे प्रिये ! कहो, यह तारुण्यवती पुत्री हम किसके लिए देवें । गुण, कुल और कान्ति से कौन वर इसके अनुरूप होगा ॥९॥</div>
<div class=paragraph>पति के ऐसा कहने पर रानी हेमवती ने कहा कि माताएँ तो कन्याओं के शरीर की रक्षा करने में ही उपयुक्त होती हैं और उनके दान करने में पिता उपयुक्त होते हैं ॥१०॥</div>
<div class=paragraph>जहां आपके लिए कन्या देना रुचता हो वहीं मेरे लिए भी रुचेगा क्‍योंकि कुलांगनाएँ पति के अभिप्राय के अनुसार ही चलती हैं ॥११॥</div>
<div class=paragraph>रानी के ऐसा कहने पर राजा ने मन्त्रियों के साथ सलाह की तो किसी मन्त्री ने किसी विद्याधर का उल्लेख किया ॥१२॥</div>
<div class=paragraph>तदनन्तर किसी दूसरे मन्त्री ने कहा कि इसके लिए इन्द्र विद्याधर ठीक होगा क्‍योंकि वह समस्त विद्याधरों का अधिपति है और सब विद्याधर उसके विरुद्ध जाने में भयभीत भी रहेंगे ॥१३॥</div>
<div class=paragraph>तब राजा मय ने स्वयं कहा कि मैं आप लोगों के मन की बात तो नहीं जानता पर मुझे जिसे समस्त विद्याएँ सिद्ध हुई हैं ऐसा प्रसिद्ध दशानन अच्छा लगता है ॥१४॥</div>
<div class=paragraph>निश्चित ही वह जगत् में कोई अद्भुत कार्य करनेवाला होगा अन्यथा उसे छोटी ही उमर में शीघ्र ही अनेक विद्याएँ सिद्ध कैसे हो जातीं ॥१५॥</div>
<div class=paragraph>तदनन्तर मन्त्र करने में निपुण मारीच आदि समस्त प्रमुख मन्त्रियों ने बड़े हर्ष के साथ राजा मय को बात का समर्थन किया ॥१६॥</div>
<div class=paragraph>तदनन्तर महाबलवान् मारीच आदि मन्त्रियों और भाइयों ने राजा मय के मन को शीघ्रता से युक्त किया अर्थात् प्रेरणा को कि इस कार्य को शीघ्र ही सम्पन्न कर लेना चाहिए ॥१७॥</div>
<div class=paragraph>तब राजा मय ने भी विचार किया कि 'समय बीत जाने से कार्य सिद्ध नहीं हो पाता है' -- ऐसा विचारकर वह किसी शुभ दिन, जबकि सौम्य ग्रह सामने स्थित थे, क्रूर ग्रह विमुख थे और लग्न मंगलकारी थी, कन्या के साथ पुष्पान्तक विमान में बैठकर चला । प्रस्थान करते समय तुरही का मधुर शब्द हो रहा था और स्त्रियाँ मंगलगीत गा रही थीं । बीच-बीच में जब तुरही का शब्द बन्द होता था तो स्त्रियों के मंगल गीतों से आकाश ऐसा गूँज उठता था मानो शब्दमय ही हो गया हो ॥१८-२०॥</div>
<div class=paragraph>दशानन भीम वन में है, यह समाचार, पुष्पान्तक विमान से उतरकर जो जवान आगे गये थे उन्होंने लौटकर राजा मय से कहा । तब राजा मय उस देश के जानकार गुप्तचरों से पता चलाकर भीम वन की ओर चला । वहाँ जाकर उसने काली घटा के समान वह वन देखा ॥२१-२२॥</div>
<div class=paragraph>दशानन के खास स्थान का पता बताते हुए किसी गुप्तचर ने कहा कि हे राजन्! जिस प्रकार सम्मेदाचल और कैलास पर्वत के बीच में मन्दारुण नाम का वन है उसी प्रकार वलाहक और सन्ध्यावते नामक पर्वतों के बीच में यह उत्तम वन देखिए । देखिए कि यह वन स्निग्ध अन्धकार की राशि के समान कितना सुन्दर मालूम होता है और यहाँ कितने ऊंचे तथा सघन वृक्ष लग रहे हैं ॥२३-२४॥</div>
<div class=paragraph>इस वन के मध्य में शंख के समान सफेद बड़े-बड़े घरों से सुशोभित जो वह नगर दिखाई दे रहा है वह शरद् ऋतु के बादलों के समूह के समान कितना भला जान पड़ता है? ॥२५॥</div>
<div class=paragraph>उसी नगर के समीप देखो एक बहुत ऊँचा महल दिखाई दे रहा है । ऐसा महल कि जो अपने शिखरों के अग्रभाग से मानो सौधर्म स्वर्ग को ही छूना चाहता है ॥२६॥</div>
<div class=paragraph>राजा मय की सेना आकाश से उतरकर उसी महल के समीप यथायोग्य विश्राम करने लगी ॥२७॥</div>
<div class=paragraph>तदनन्तर दैत्यों का अधिपति राजा मय तुरही आदि वादित्र का आडम्बर छोड़कर तथा विनीत मनुष्यों के योग्य वेष-भूषा धारणकर कुछ आप्त जनों के साथ उस महल के समीप पहुँचा । कन्या मन्दोदरी उसके साथ थी । महल को देखते ही राजा मय का जहाँ अहंकार छूटा वहाँ उसे आश्चर्य भी कम नहीं हुआ । तदनन्तर द्वारपाल के द्वारा समाचार भेज कर वह महल के ऊपर चढा ॥२८-२९॥</div>
<div class=paragraph>सावधानी से पैर रखता हुआ जब वह क्रम से सातवें खण्ड में पहुँचा तब वहाँ उसने मूर्तिधारिणी वनदेवी के समान उत्तम कन्या देखी ॥३०॥</div>
<div class=paragraph>वह कन्या दशानन की बहन चन्द्रनखा थी सो उसने सबका अतिथि-सत्कार किया सो ठीक ही है क्योंकि कुल के जानकार मनुष्य योग्य उपचार से कभी नहीं चूकते ॥३१॥</div>
<div class=paragraph>तदनन्तर जब मय सुखकारी आसन पर बैठ गया और चन्द्रनखा भी कन्याओं के योग्य आसन पर बैठ चुकी तब विनय दिखाती हुई उस कन्या से मय ने बड़ी नम्रता से पूछा ॥३२॥</div>
<div class=paragraph>कि हे पुत्री! तू कौन है? और किस कारण से इस भयावह वन में रहती है तथा यह बड़ा भारी महल किसका है? ॥३३॥</div>
<div class=paragraph>इस महल में अकेली रहते हुए तुझे कैसे धैर्य उत्पन्न होता है । तेरा यह उत्कृष्ट शरीर पीड़ा का पात्र तो किसी तरह नहीं हो सकता ॥३४॥</div>
<div class=paragraph>स्त्रियों के लज्जा स्वभाव से ही होती है इसलिए मय के इस प्रकार पूछने पर उस सती कन्या का मुख लज्जा से नत हो गया । साथ ही वन की हरिणी के समान भोली थी ही अत: धीरे-धीरे इस प्रकार बोली कि मेरा भाई दशानन षष्ठोपवास अर्थात् तेला के द्वारा इस चन्द्रहास खड्ग को सिद्ध कर जिनेन्द्र भगवान्  को वन्दना करने के लिए सुमेरु पर्वत पर गया है । दशानन मुझे इस खड्ग की रक्षा करने के लिए कह गया है सो हे आर्य! मैं चन्द्रप्रभ भगवान से सुशोभित इस चैत्यालय में स्थित हूँ । यदि आप लोग दशानन को देखने के लिए आये है तो क्षण-मात्र यहीं पर विश्राम कीजिए ॥३५-३८॥</div>
<div class=paragraph>जबतक उन दोनों में इस प्रकार का मधुर आलाप चल रहा था तब तक आकाश तल मे तेज का मण्डल दिखाई देने लगा ॥३९॥</div>
<div class=paragraph>उसी समय कन्या ने कहा कि जान पड़ता है अपनी प्रभा से सूर्य को निष्प्रभ करता हुआ दशानन आ गया है ॥४०॥</div>
<div class=paragraph>बिजली के सहित मेघ-राशि के समान उस दशानन को निकटवर्ती देख मय हड़बड़ाकर आसन से उठ खड़ा हुआ ॥४१॥</div>
<div class=paragraph>यथायोग्य आचार प्रदर्शित करने के बाद सब पुन: आसनों पर आरूढ़ हुए । तलवार की कान्ति से जिनके शरीर श्यामल हो रहे थे ऐसे मारीच, वज्र मध्य, वज्रनेत्र, नभस्तडित्, उग्रनक्र, मरुद्वक्त्र, मेधावी, सारस और शुक आदि मय के मन्त्री लोग दशानन को देखकर परम सन्तोष को प्राप्त हुए और निम्नलिखित मंगल वचन मय से कहने लगे कि हे दैत्यराज! आपकी बुद्धि हम सबसे अधिक श्रेष्‍ठ है क्योंकि आपने ही इस पुरुषोत्तम को हृदय में स्थान दिया था । अर्थात् हम लोगों का इसकी ओर ध्यान नहीं गया जबकि आपने इसका अपने मन में अच्छी तरह विचार रखा ॥४२-४५॥</div>
<div class=paragraph>मय से इतना कहकर उन मन्त्रियों ने दशानन से कहा कि अहो तुम्हारा उज्जवल रूप आश्चर्य कारी है, तुम्हारा विनय का भार अद्भुत है और तुम्हारा पराक्रम भी अतिशय से सहित है ॥४६॥</div>
<div class=paragraph>यह दैत्यों का राजा दक्षिण श्रेणी के असुर गीत नामा नगर का रहनेवाला है तथा संसार में मय नाम से प्रसिद्ध है । यह आपके गुणों से आकर्षित होकर यहाँ आया है सो ठीक ही है क्योंकि सज्जन पुरुष किसे दर्शन के लिए उत्कण्ठित नहीं करते? ॥४७-४८॥</div>
<div class=paragraph>तब रत्नश्रवा के पुत्र दशानन ने कहा कि आपका स्वागत है । आचार्य कहते हैं कि जो मधुर भाषण है वह सत्पुरुषों की कुलविद्या है ॥४९॥</div>
<div class=paragraph>दैत्यों के अधिपति उत्तम पुरुष हैं जिन्होंने कि हमें प्रेमपूर्वक दर्शन दिये । मैं चाहता हूँ कि ये उचित आदेश देकर इस जन को अनुगृहीत करें ॥५०॥</div>
<div class=paragraph>तदनन्तर मय ने कहा कि हे तात! तुम्हें यह कहना उचित है क्योंकि जो उत्तम पुरुष हैं वे विरुद्ध आचरण कभी नहीं करते ॥५१॥</div>
<div class=paragraph>जिनका चित्त कौतुक से व्याप्त था ऐसे मय के मन्त्रियों ने भी दशानन के दर्शन किये और आकुलता से भरे तथा बार-बार कहे हुए उत्तम वचनों से उसे आनन्दित किया ॥५२॥</div>
<div class=paragraph>तदनन्तर अच्छी भावना से युक्त दशानन ने चन्द्रप्रभ जिनालय के महा मनोहर गर्भगृह में प्रवेश किया । वहाँ उसने प्रधान रूप से जिनेन्द्र भगवान की बड़ी भारी पूजा को ॥५३॥</div>
<div class=paragraph>रोमांच उत्पन्न करने वाले अनेक प्रकार के स्तवन पढ़े, हाथ जोड़कर चूड़ामणि से सुशोभित मस्तक पर लगाये, और ललाटतट तथा घुटनों से पृथ्वीतल का स्पर्श कर जैनेन्द्र भगवान के पवित्र चरणों को देर तक नमस्कार किया ॥५४-५५॥</div>
<div class=paragraph>तदनन्तर परम अभ्युदय को धारण करनेवाला दशानन जिनमन्दिर से बाहर निकलकर दैत्यराज मय के साथ आसन पर सुख से बैठा ॥५६॥</div>
<div class=paragraph>वार्तालाप के प्रकरण में जब वह विजयार्ध पर्वत पर रहनेवाले विद्याधरों का समाचार पूछ रहा था तब मन्दोदरी उसके दृष्टिगोचर हुई ॥५७॥</div>
<div class=paragraph>मन्दोदरी सुन्दर लक्षणों से पूर्ण थी, सौभाग्य रूपी मणियों की मानो भूमि थी, उसके चरण-कमलों का पृष्ठ भाग छोटे किन्तु स्निग्ध नखों से ऊपर को उठा हुआ जान पड़ता था ॥५८॥</div>
<div class=paragraph>वह जिन ऊरुओं से सुशोभित थी वे केले के स्तम्भ के समान थे, कामदेव के तरकस के समान जान पड़ते थे अथवा सौन्दर्य रूपी जल के प्रवाह के समान मालूम होते थे ॥५९॥</div>
<div class=paragraph>वह जिस नितम्ब को धारण कर रही थी वह योग्य विस्तार से सहित था, ऊँचा उठा था, कामदेव के सभामण्डप के समान जान पड़ता था और कुछ ऊँचे उठे हुए कूल्हों से मनोहर था ॥६०॥</div>
<div class=paragraph>उसकी कमर वज्र के समान मजबूत अथवा हीरा के समान देदीप्यमान थी, लज्जा के कारण उसका मुख नीचे की ओर था, स्वर्ण कलश के समान उसके स्तन थे, और शिरीष के फूलों की माला के समान कोमल उसकी दोनों भुजाएँ थीं ॥६१॥</div>
<div class=paragraph>उसकी गरदन शंख जैसी रेखाओं से सुशोभित तथा कुछ नीचे की ओर झुकी थी, मुख पूर्णचन्द्रमा के समान था और नाक तो ऐसी जान पड़ती थी मानो नेत्रों की कान्तिरूपी नदी के बीच में पुल ही बांध दिया गया हो ॥६२॥</div>
<div class=paragraph>उसके स्वच्छ कपोल ओठों की लाल-लाल कान्ति से व्याप्त थे तथा उसकी आवाज वीणा, भ्रमर और उन्मत्त कोयल की आवाज के समान थी ॥६३॥</div>
<div class=paragraph>उसकी दृष्टि कामदेव की दूती के समान थी और उससे वह दिशाओं में नीलकमल, लालकमल तथा सफेद कमलों का समूह ही मानो बिखेरती थी ॥६४॥</div>
<div class=paragraph>उसका ललाट अष्टमी के चन्द्रमा के समान था, कान सुन्दर थे, तथा चिकने, काले और बारीक बाल थे ॥६५॥</div>
<div class=paragraph>वह मुख तथा चरणों की शोभा से चलती-फिरती कमलिनी को, हाथों की शोभा से हस्तिनी को तथा गति और विभ्रम के द्वारा क्रमश: हंसी और सिंहनी को जीत रही थी ॥६६॥</div>
<div class=paragraph>विद्याओं ने दशानन का आलिंगन प्राप्त कर लिया और मैं ऐसी ही रह गयी इस प्रकार ईर्ष्या को धारण करती हुई लक्ष्मी ही मानो कमलरूपी घर को छोड़कर मन्दोदरी के बहाने आ गयी थी ॥६७॥</div>
<div class=paragraph>कर्मरूपी विधाता ने संसार के समस्त सौन्दर्य को इकहरा कर उसके बहाने स्त्री-विषयक अपूर्व सृष्टि ही मानो रची थी ॥६८॥</div>
<div class=paragraph>वह सूर्य की किरणों का स्पर्श तथा राहु ग्रह के आक्रमण के भय से चन्द्रमा को छोड़कर पृथ्वी पर आयी हुई कान्ति के समान जान पड़ती थी ॥६९॥</div>
<div class=paragraph>उसने अपने सीमन्त <span class=comment>(माँग)</span> में जो मणि पहन रखा था उसकी कान्ति का समूह उसके मुख पर घूँघट का काम देता था । वह जिस हार से सुशोभित थी वह मुख के सौन्दर्य के प्रवाह के समान जान पड़ता था ॥७०॥</div>
<div class=paragraph>उसने अपने कानों में मोती जड़ित बालियाँ पहन रखी थीं सो उनकी प्रभा से ऐसी जान पड़ती थी मानो सफेद सिन्दुवार <span class=comment>(निगुंण्डी)</span> की मंजरी ही धारण कर रही हो ॥७१॥</div>
<div class=paragraph>चूँकि जघनस्थल काम के दर्पजन्य क्षोभ को सहन नहीं करता था इसलिए ही मानो उसे मणि समूह से सुशोभित कटि सूत्र से वेष्टित कर रखा था ॥७२॥</div>
<div class=paragraph>वह मन्दोदरी अत्यन्त सुन्दर थी फिर भी दशानन उसे देख चिन्ता से दुःखी हो गया सो ठीक ही है क्योंकि धैर्यवान् मनुष्य भी प्रायः विषयों के अधीन हो जाते हैं ॥७३॥</div>
<div class=paragraph>मन्दोदरी माधुर्य से युक्त थी इसलिए उस पर पड़ी दशानन को दृष्टि स्वयं भी मानो मधु से मत्त हो गयी थी, यही कारण था कि वह उस पर से हटा लेने पर भी नशा में झूमती थी ॥७४॥</div>
<div class=paragraph>दशानन विचारने लगा कि यह उत्तम स्त्री कौन हो सकती है? क्या ह्री, श्री, लक्ष्मी, घृति, कीर्ति अथवा सरस्वती है? ॥७५॥</div>
<div class=paragraph>यह विवाहित है या अविवाहित? अथवा किसी के द्वारा की हुई माया है? अहो, यह तो समस्त स्त्रियों की शिरोधार्य सर्वश्रेष्ठ सृष्टि है ॥७६॥</div>
<div class=paragraph>यदि मैं इन्द्रियों को हरने वाली इस कन्या को प्राप्त कर सकूँ तो मेरा जन्म कृतकृत्य हो जाये अन्यथा तृण के समान तुच्छ है ही ॥७७॥</div>
<div class=paragraph>इस प्रकार विचार करते हुए दशानन से अभिप्राय के जाननेवाले मय ने पुत्री मन्दोदरी को पास ले जाकर कहा कि इसके स्वामी आप हैं ॥७८॥</div>
<div class=paragraph>मय के इस वचन से दशानन को इतना आनन्द हुआ मानो तत्क्षण अमृत से ही सींचा गया हो । उसके सारे शरीर में रोमांच उठ आये मानो सन्तोष के अंकुर ही उत्पन्न हुए हों ॥७९॥</div>
<div class=paragraph>तदनन्तर जहाँ क्षणभर में ही समस्त वस्तुओं का समागम हो गया था और कुटुम्बीजन जहाँ आनन्द से फूल रहे थे ऐसा इन दोनों का पाणिग्रहण-मंगल सम्पन्न हुआ ॥८०॥</div>
<div class=paragraph>तदनन्तर दशानन कृतकृत्य होता हुआ मन्दोदरी के साथ स्वयंप्रभ नगर गया । वह मन्दोदरी को पाकर ऐसा मान रहा था मानो समस्त संसार की लक्ष्मी ही मेरे हाथ लग गयी है ॥८१॥</div>
<div class=paragraph>पुत्री को चिन्ता रूपी शल्य के निकल जाने से जिसे हर्ष हो रहा था तथा साथ ही उसके वियोग से जिसे शोक हो रहा था ऐसा राजा मय भी अपने योग्य स्थान में जाकर रहने लगा ॥८२॥</div>
<div class=paragraph>जिसके हाव-भाव सुन्दर थे तथा जिसने अपने गुणों से पति का मन आकृष्ट कर लिया था ऐसी मन्दोदरी ने क्रम से हजारों देवियों में प्रधानता प्राप्त कर ली ॥८३॥</div>
<div class=paragraph>समस्त इन्द्रियों को प्रिय लगने वाली उस रानी मन्दोदरी के साथ दशानन, इच्छित स्थानों में इन्द्राणी के साथ इन्द्र के समान क्रीड़ा करने लगा ॥८४॥</div>
<div class=paragraph>उत्कृष्ट कान्ति से सहित दशानन अपनी विद्याओं का प्रभाव जानने के लिए निम्नांकित बहुत सारे कार्य करता था ॥८५॥</div>
<div class=paragraph>वह एक होकर भी अनेक रूप धरकर समस्त स्त्रियों के साथ समागम करता था । कभी सूर्य के समान सन्ताप उत्पन्न करता था तो कभी चन्द्रमा के समान चाँदनी छोड़ने लगता था ॥८६॥ कभी अग्नि के समान ज्वालाएँ छोड़ता था तो कभी मेघ के समान वर्षा करने लगता था । कभी वायु के समान बड़े-बड़े पहाड़ चला देता था तो कभी इन्द्र-जैसा प्रभाव जमाता था ॥८७॥ कभी समुद्र बन जाता था, कभी पर्वत हो जाता था, कभी मदोन्मत्त हाथी बन जाता था और कभी महा वेगशाली घोड़ा हो जाता था ॥८८॥ वह क्षण-भर में पास आ जाता था, क्षण-भर में दूर पहुँच जाता था, क्षण-भर में दृश्य हो जाता था, क्षण-भर में अदृश्य हो जाता था, क्षण-भर में महान् हो जाता था, क्षण-भर में सूक्ष्म हो जाता था, क्षण-भर में भयंकर दिखाई देने लगता था और क्षण भर में भयंकर नहीं रहता था ॥८९॥</div>
<div class=paragraph>इस प्रकार रमण करता हुआ वह एक बार मेघरव नामक पर्वत पर गया और वहाँ स्वच्छ जल से भरी वापिका के पास पहुँचा ॥८२॥ उस वापिका में कुमुद, नील-कमल, लाल-कमल, सफेद-कमल तथा अन्यान्य प्रकार के कमल फूल रहे थे और उसके किनारे पर क्रौंच, हंस, चकवा तथा सारस आदि पक्षी घूम रहे थे ॥९१॥ उसके तट हरी-हरी कोमल घास-रूपी वस्त्र से आच्छादित थे, सीढ़ियाँ उसकी शोभा बढ़ा रही थीं और उसका जल तो ऐसा जान पड़ता था, मानो सूर्य की किरणों से पिघलकर आकाश ही उसमें भर गया हो ॥९२॥अर्जुन <span class=comment>(कोहा)</span> आदि बड़े-बड़े ऊँचे वृक्षों से उसका तट व्याप्त था । जब कभी उसमें मछलियों के समूह ऊपर को उछलते थे तब उनसे जल के छींटे ऊपर उड़ने लगते थे ॥९३॥ अत्यन्त भंगुर अर्थात् जल्दी-जल्दी उत्पन्न होने और मिटने वाली तरंगों से वह ऐसी जान पड़ती थी मानो भौंहें ही चला रही हो तथा पक्षियों के मधुर शब्द से ऐसी मालूम होती थी मानो वार्तालाप ही कर रही हो ॥९४॥ उस वापिका पर परम शोभा को धारण करने वाली छह हजार कन्याएँ क्रीड़ा में लीन थीं, सो दशानन ने उन सबको देखा ॥९५॥ उनमें से कुछ कन्याएँ तो दूर तक उड़ने वाले जल के फव्वारे से क्रीड़ा कर रही थीं और कुछ अपराध करने वाली सखियों से दूर हटकर अकेली-अकेली ही घूम रही थी ॥९६॥ कोई एक कन्या शेवाल से सहित कमलों के समूह में बैठकर दाँत दिखा रही थी और उसकी सखियों के लिए कमल की आशंका उत्पन्न कर रही थी ॥९७॥ कोई एक कन्या पानी को हथेली पर रख दूसरे हाथ की हथेली से उसे पीट रही थी और उससे मृदंग जैसा शब्द निकल रहा था । इसके सिवाय कोई एक कन्या भ्रमरों के समान गाना गा रही थी । तदनन्तर वे सबकी सब कन्याएँ एक साथ दशानन को देखकर जल-क्रीड़ा भूल गयीं और आश्चर्य से चकित रह गयीं ॥९८-९९॥ दशानन क्रीड़ा करने की इच्छा से उनके बीच में चला गया तथा वे कन्याएँ भी उसके साथ क्रीड़ा करने के लिए बड़े हर्ष से तैयार हो गयीं ॥१००॥ क्रीड़ा करते-करते ही वे सब कन्याएँ एक साथ काम के बाणों से आहत <span class=comment>(घायल)</span> हो गयीं और दशानन पर उनकी दृष्टि ऐसी बँधी कि वह फिर अन्यत्र संचार नहीं कर सकी ॥१०१॥ उस अपूर्व समागम के कारण उन कन्याओं का कामरूपी रस लज्जा से मिश्रित हो रहा था अत: उनका मन दोला पर आरूढ़ हुए के समान अत्यन्त आकुल हो रहा था ॥१०२॥ अब उन कन्याओं में जो मुख्य हैं उनके नाम सुनो । राजा सुर सुन्दर से सर्वश्री नाम की स्त्री में उत्पन्न हुई पद्‌मावती नाम को शुभ कन्या थी । उसके नेत्र किसी बड़े नीलकमल की कलिका के समान थे ॥१०३॥ राजा बुध की मनोवेगा रानी से उत्पन्न अशोकलता नाम की कन्या थी जो नूतन अशोक लता के समान थी ॥१०४॥ राजा कनक से संख्या नामक रानी से उत्पन्न हुई विद्युतप्रभा नाम की श्रेष्ठ कन्या थी जो इतनी सुन्दरी थी कि अपनी प्रभा से बिजली को भी लज्जा प्राप्त करा रही थी ॥१०५॥ ये कन्याएँ महाकुल में उत्पन्न हुई थीं और शोभा से उन सबमें श्रेष्‍ठ थीं । विभूति से तो ऐसी जान पड़ती थीं मानो तीनों लोक की सुन्दरता ही रूप धरकर इकट्ठी हुई हो ॥१०६॥ उक्त तीनों कन्याएँ अन्य समस्त कन्याओं के साथ दशानन के समीप आयीं सो ठीक ही है क्योंकि लज्जा तभी तक सही जाती है जब तक कि काम की वेदना असह्य न हो उठे ॥१०७॥ तदनन्तर किसी प्रकार की शंका से रहित दशानन ने उन सब कन्याओं को गन्धर्व विधि से उस प्रकार विवाह लिया कि जिस प्रकार चन्द्रमा ताराओं के समूह को विवाह लेता है ॥१०८॥</div>
<div class=paragraph>तदनन्तर 'मैं पहले पहुंचूं, मैं पहले पहुंचूँ' इस प्रकार परस्पर में होड़ लगाकर वे कन्याएँ दशानन के साथ पुन:क्रीड़ा करने लगीं ॥१०९॥ जो कन्या दशानन के साथ क्रीड़ा करती थी वही भली मालूम होती थी सो ठीक ही है क्योंकि चन्द्रमा से रहित ताराओं की क्या शोभा है? ॥११०॥ तदनन्तर जो कंचुक की इन कन्याओं के साथ वापिका पर आये थे उन्होंने शीघ्र ही जाकर कन्याओं के पिता से दशानन का यह वृत्तान्त कह सुनाया ॥१११॥ तब कन्याओं के पिता ने दशानन को नष्ट करने के लिए ऐसे क्रूर पुरुष भेजे कि जो क्रोधवश ओठों को डंस रहे थे तथा बद्ध भौंहों के अग्रभाग से भयानक मालूम होते थे ॥११२॥ वे सब एक ही साथ अनेक प्रकार के शस्त्र चला रहे थे पर दशानन ने उन्हें भौंह उठाते ही जीत लिया ॥११३॥ तदनन्तर जिनका सारा शरीर भय से कांप रहा था तथा जिनके हाथ से शस्त्र छूट गये थे ऐसे वे सब पुरुष राजा सुरसुन्दर के पास जाकर कहने लगे ॥११४॥ कि हे नाथ! चाहे हमारा जीवन हर लो, चाहे हमारे हाथ-पैर तथा गरदन काट लो पर हम उस पुरुष को नष्ट करने में समर्थ नहीं है ॥११५॥ इन्द्र के समान सुन्दर तथा कान्ति से चन्द्रमा की तुलना करनेवाला कोई एक धीर-वीर मनुष्य कन्याओं के बीच में बैठा हुआ सुशोभित हो रहा है ॥११६॥ सो जब वह क्रुद्ध होता है तब उसकी दृष्टि को इन्द्र आदि देव भी सहन नहीं कर सकते फिर हमारे जैसे क्षुद्र प्राणियों की तो बात ही क्या है ? ॥११७॥ रथनूपुर नगर के राजा इन्द्र आदि बहुत से उत्तम पुरुष हमने देखे है पर यह उन सबमें परम आदर को प्राप्त है ॥११८॥</div>
<div class=paragraph>यह सुनकर, बहुत भारी क्रोध से जिसका मुंह लाल हो रहा था ऐसा राजा सुरसुन्दर, राजा कनक और बुध के साथ तैयार होकर बाहर निकले ॥११९॥ इनके सिवाय और भी बहुत से शूरवीर विद्याधरों के अधिपति शस्त्रों की किरणों से आकाश को देदीप्यमान करते हुए बाहर निकले ॥१२०॥ तदनन्तर उन्हें आता देख, जिनका मन भय से व्याकुल हो रहा था ऐसी वे विद्याधर कन्याएँ दशानन से बोली कि हे नाथ! आप हमारे निमित्त से अत्यन्त संशय को प्राप्त हुए हैं । यथार्थ में हम सब पुण्यहीन तथा शुभ लक्षणों से रहित हैं ॥१२१-१२२॥ हे नाथ ! उठो और किसी की शरण में जाओ । हम लोगों पर प्रसन्न होओ और शीघ्र ही आकाश में उड़कर अपने दुर्लभ प्राणों की रक्षा करो ॥१२३॥ अथवा ये क्रूर पुरुष जब तक आपका शरीर नहीं देख लेते हैं उसके पहले ही इस जिन-मन्दिर में छिपकर बैठ रहो ॥१२४॥ कन्याओं के यह दीन वचन सुनकर तथा सेना को निकट देख दशानन ने अपने कुमुद के समान सफेद नेत्र कमल के समान लाल कर लिये ॥१२५॥ उसने कन्याओं से कहा कि निश्चय ही आप हमारा पराक्रम नहीं जानती हो इसलिए ऐसा कह रही हो । जरा सोचो तो सही, बहुत से कौए एक साथ मिलकर भी गरुड़ का क्या कर सकते हैं? ॥१२६॥ जिसकी सफेद जटाएँ फहरा रही हैं ऐसा अकेला सिंह का बालक क्या मदोन्मत्त हाथियों के झुण्ड को नष्ट नहीं कर देता ? ॥१२७॥ दशानन के वीरता भरे वचन सुन उन कन्याओं ने फिर कहा कि हे नाथ! यदि आप ऐसा मानते हैं तो हमारे पिता, भाई तथा कुटुम्बीजनों को रक्षा कीजिए, अर्थात् युद्ध में उन्हें नहीं मारिए ॥१२८॥ 'हे प्रिया जनों ! ऐसा ही होगा, तुम सब भयभीत न होओ' इस प्रकार दशानन जब तक उन कन्याओं को सान्तवना देता है कि तब तक वह सेना आ पहुँची ॥१२९॥ तदनन्तर क्षण-भर में विद्या निर्मित विमान पर आरूढ़ होकर रावण आकाश में जा पहुँचा और दाँतों से ओठ चबाने लगा ॥१३०॥ दशानन के वे ही सब अवयव थे पर युद्ध रूपी महोत्सव को पाकर इतने अधिक फूल गये और रोमांचों से कर्कश हो गये कि आकाश में बड़ी कठिनाई से समा सके ॥१३१॥ तदनन्तर जिसप्रकार मेघ किसी पर्वत पर बड़ी मोटी जल की धाराएँ छोड़ते हैं उसी प्रकार सब योद्धा दशानन के ऊपर शस्त्रों के समूह छोड़ने लगे ॥१३२॥ तब दशानन ने शिलाएँ वर्षाना शुरू किया । उसने कितनी ही शिलाओं से तो शत्रुओं के शस्त्र समूह को रोका और कितनी ही क्रियाओं से शत्रु-समूह को भयभीत किया ॥१३३॥ इन बेचारे दीन-हीन विद्याधरों को मारने से मुझे क्या लाभ है? ऐसा विचारकर उसने सुरसुन्दर, कनक और बुध इन तीन प्रधान विद्याधरों को अपनी दृष्टि का विषय बनाया अर्थात् उनकी ओर देखा ॥१३४॥ तदनन्तर उसने तामस शस्त्र से मोहित कर उन्हें निश्चेष्ट बना दिया और नागपाश में बाँधकर तीनों को तीन कन्याओं के सामने रख दिया ॥१३५॥ तब कन्याओं ने उन्हें छुडवाकर उनका सत्कार कराया और तुम्हें शूरवीर वर प्राप्त हुआ है इस समाचार से उन्हें हर्षित भी किया ॥१३६॥ तदनन्तर उन्होंने दशानन और उन कन्याओं का विधिपूर्वक पुन: पाणिग्रहण किया । इस उपलक्ष्‍य में तीन दिन तक विद्या जनित महोत्सव होते रहे ॥१३७॥ तत्पश्चात् ये सब दशानन की अनुमति लेकर अपने-अपने घर चले गये और दशानन भी मन्दोदरी के गुणों से आकृष्ट हुआ स्वयंप्रभ नगर चला गया ॥१३८॥ </div>
<div class=paragraph>तदनन्तर श्रेष्‍ठ कान्ति से युक्त दशानन को अनेक स्त्रियों सहित आया देख, बान्धवजन परम हर्ष को प्राप्त हुए । हर्षातिरेक से उनके नेत्र विस्तृत हो गये ॥१३९॥ भानुकर्ण और विभीषण तथा अन्य मित्र और इष्टजन दूर से ही उसे देख अगवानी करने के लिए नगर से बाहर निकले ॥१४०॥ उन सबसे घिरा दशानन, स्वयंप्रभ नगर में प्रविष्ट हो मनचाही क्रीड़ा करने लगा और भानुकर्ण-विभीषण आदि बन्धुजन भी उत्तम सुख को प्राप्त हुए ॥१४१॥ अथानन्तर कुम्भपुर नगर में राजा महोदर की सुरूपाक्षी नामा स्त्री से उत्पन्न तडिन्माला नाम की कन्या थी सो भानुकर्ण ने बड़ी प्रसन्नता से प्राप्त की। सुन्दर हाव-भाव दिखाने वाली तडिन्माला के साथ भानुकर्ण रतिरूपी सागर में निमग्न हो गया ॥१४२-१४३॥ एक बार कुम्भपुर नगर पर किसी प्रबल शत्रु ने आक्रमण कर हल्ला मचाया तब श्वसुर के स्नेह से भानुकर्ण के कान कुम्भपुर पर पड़े अर्थात् वहाँ के दुःख भरे शब्द इसने सुने तब से संसार में इसका कुम्भकर्ण नाम प्रसिद्ध हुआ । इसकी बुद्धि सदा धर्म में आसक्त रहती थी, यह शूरवीर था तथा कलाओं में निपुण था ॥१४४-१४५॥ दुष्टजनों ने इसके विषय में अन्यथा ही निरूपण किया है । वे कहते हैं कि यह मांस और खून का भोजन कर जीवित रहता था तथा छह माह की निद्रा लेता था सो इसका आहार तो इच्छानुसार परम पवित्र मधुर और सुगन्धित होता था । प्रथम ही अतिथियों को सन्तुष्ट कर बन्धुजनों के साथ आहार करता था ॥१४६-१४७॥ सन्ध्या-काल शयन करने का और प्रातःकाल उठने का समय है सो भानुकर्ण इसके बीच में ही निद्रा लेता था । इसका अन्य समय धार्मिक-कार्यों में ही व्यतीत होता था ॥१४८॥ जो परमार्थ ज्ञान से रहित पापी मनुष्य, सत्पुरुषों का अन्यथा वर्णन करते हैं वे दुर्गति में जानेवाले हैं । ऐसे लोगों को धिक्कार है ॥१४९॥</div>
<div class=paragraph>अथानन्तर दक्षिण श्रेणी में ज्योतिप्रभ नाम का नगर है । वहाँ विशुद्ध कमल राजा राज्य करता था जो मय का महामित्र था ॥१५०॥ उसकी नन्दनमाला नाम की स्त्री से राजीवसरसी नाम की कन्या उत्पन्न हुई थी वह विभीषण को प्राप्त हुई ॥१५१॥ देवों के समान उत्कृष्ट आकार को धारण करनेवाला बुद्धिमान् लक्ष्मी के समान सुन्दरी उस राजीवसरसी स्त्री के साथ क्रीड़ा करता हुआ तृप्ति को प्राप्त नहीं हुआ ॥१५२॥ </div>
<div class=paragraph>तदनन्तर समय पाकर मन्दोदरी ने गर्भ धारण किया । उस समय उसके चित्त में जो दोहला उत्पन्न होते थे उनकी पूर्ति तत्काल की जाती थी । उसके हाव-भाव भी मन को हरण करने वाले थे ॥१५३॥ राजा मय पुत्री को अपने घर ले आया वहाँ उसने उस उत्तम बालक को जन्म दिया जो समस्त पृथ्वीतल में इन्द्रजित् नाम से प्रसिद्ध हुआ ॥१५४॥ लोगों को आनन्दित करनेवाला इन्द्रजित् अपने नाना के घर ही वृद्धि को प्राप्त हुआ । वहाँ वह सिंह के बालक के समान उत्तम क्रीड़ा करता हुआ सुख से रहता था ॥१५५॥</div>
<div class=paragraph>तदनन्तर मन्दोदरी पुत्र के साथ अपने भर्त्ता दशानन के पास लायी गयी सो अपने तथा पुत्र के वियोग से वह पिता को दुःख पहुँचाने वाली हुई ॥१५६॥ दशानन पुत्र का मुख देख परम आनन्द को प्राप्त हुआ । यथार्थ में पुत्र से बढ़कर प्रीति का और दूसरा स्थान नहीं है ॥१५७॥ कालक्रम से मन्दोदरी ने फिर गर्भ धारण किया सो पुन: पिता के  समीप भेजी गयी । अब की बार वहाँ उसने सुखपूर्वक मेघवाहन नामक पुत्र को जन्म दिया ॥१५८॥ तदनन्तर वह पुन: पति के पास आयी और पति के मन को वश कर इच्छानुसार भोगरूपी सागर में निमग्न हो गयी ॥१५९॥ सुन्दर चेष्टाओं के धारी दोनों बालक आत्मीयजनों का आनन्द बढ़ाते हुए तरुण अवस्था को प्राप्त हुए । उस समय उनके नेत्र किसी महावृषभ के नेत्रों के समान विशाल हो गये थे ॥१६०॥</div>
<div class=paragraph>अथानन्तर वैश्रवण जिन नगरों का राज्य करता था, कुम्भकर्ण हजारों बार जा-जाकर उन नगरों को विध्वस्त कर देता था ॥१६१॥ उन नगरों में जो भी मनोहर रत्न, वस्त्र, कन्याएँ अथवा गणिकाएँ होती थी शूरवीर कुम्भकर्ण उन्हें स्वयंप्रभ नगर ले आता था ॥१६२॥ तदनन्तर जब वैश्रवण को कुम्भकर्ण की इस बाल चेष्टा का पता चला तब उसने कुपित होकर सुमाली के पास दूत भेजा । वैश्रवण इन्द्र का बल पाकर अत्यन्त गर्वित रहता था ॥१६३॥ तदनन्तर द्वारपाल के द्वारा समाचार भेजकर दूत ने भीतर प्रवेश किया । दूत लोकाचार के अनुसार योग्य विनय को प्राप्त था ॥१६४॥ दूत का नाम वाक्यालंकार था सो उसने दशानन के समक्ष ही सुमाली से इस प्रकार क्रम से कहना शुरू किया ॥१६५॥ जिनकी कीर्ति समस्त संसार में फैल रही है ऐसे वैश्रवण महाराज ने आप से जो कहा है उसे चित्त में धारण करो ॥१६६॥ उन्होंने कहा है कि तुम पण्डित हो, कुलीन हो, लोक व्यवहार के ज्ञाता हो, महान् हो, अकार्य के समागम से भयभीत हो और सुमार्ग का उपदेश देने वाले हो ॥१६७॥ सो तुम्हें लड़कों जैसी चपलता करने वाले अपने प्रमादी पौत्र को मना करना उचित है ॥१६८॥ तिर्यंच और मनुष्यों में प्राय: यही तो भेद है कि तिर्यंच कृत्य और अकृत्य को नहीं जानते हैं पर मनुष्य जानते हैं ॥१६९॥ जिनका चित्त दृढ़ है ऐसे मनुष्य बिजली के समान भंगुर किसी विभूति के प्राप्त होने पर भी पूर्व वृत्तान्त को नहीं भूलते हैं ॥१७०॥ तुम्हारे कुल का प्रधान माली मारा गया इसी से समस्त कुल को शान्ति धारण करना चाहिए थी - क्योंकि ऐसा कौन पुरुष होगा जो अपने कुल का निर्मूल नाश करने वाले काम करेगा ॥१७१॥ शत्रुओं को नष्ट करने वाले इन्द्र का वह प्रताप जो कि समुद्र की लहर-लहर में व्याप्त हो रहा है तुमने क्यों भुला दिया? जिससे कि अनुचित काम करने की चेष्टा करते हो ॥१७२॥ तुम मेंढक के समान हो और इन्द्र भुजंग के समकक्ष है, सो तुम इन्द्ररूपी भुजंग के उस मुखरूपी बिल में क्रीड़ा कर रहे हो जो दाढ़रूपी कण्टकों से व्याप्त है तथा विषरूपी अग्नि के तिलगे छोड़ रहा है ॥१७३॥ यदि तुम इस चोर बालक पर नियन्त्रण करने में समर्थ नहीं हो तो आज ही मुझे सौंप दो मैं स्वयं इसका नियन्त्रण करूँगा ॥१७४॥ यदि तुम ऐसा नहीं करते हो तो अपने पौत्र को जेलखाने के अन्दर बेड़ियों से बद्ध तथा अनेक प्रकार को यातना सहते हुए देखोगे ॥१७५॥ जान पड़ता है कि तुमने अलकारोदयपुर <span class=comment>(पाताललंका)</span> को छोड़कर बहुत समय तक बाहर रह लिया है अब फिर से उसी बिल में प्रवेश करना चाहते हो ॥१७६॥ यह निश्चित समझ लो कि मेरे या इन्द्र के कुपित होने पर पृथ्वी में तुम्हारा कोई शरण नहीं है, जिस प्रकार जरा-सी हवा चलने से पानी का बबूला नष्ट हो जाता है उसी प्रकार तुम भी नष्ट हो जाओगे ॥१७७॥</div>
<div class=paragraph>तदनन्तर उस दूत के कठोर वचनरूपी वायु के वेग से जिसका मनरूपी जल आघात को प्राप्त हुआ था ऐसा दानरूपी महासागर परम क्षोभ को प्राप्त हुआ ॥१७८॥ दूत के वचन सुनते ही दशानन की ऐसी दशा हो गयी मानो किसी ने उसके अंग पकड़कर झकझोर दिया हो, उसके प्रत्येक अंग से पसीना छूटने लगा और उसकी अत्यन्त लाल दृष्टि ने समस्त आकाश को लिप्त कर दिया ॥१७९॥ तदनन्तर आकाश में गूंजने वाले स्वर से दिशाओं को बहरा करता हुआ दशानन, प्रतिध्वनि से हाथियों को मदरहित करता हुआ बोला ॥१८०॥ कि यह वैश्रवण कौन है? अथवा इन्द्र कौन कहलाता है? जो कि हमारी वंश-परम्परा से चली आयी नगरी पर अधिकार किये बैठा है? ॥१८१॥ निर्लज्ज नीच पुरुष अपने भृत्यों के सामने इन्द्र जैसा आचरण करता है सो मानो कौआ बाज बन रहा है और श्रगाल अष्टापद के समान आचरण कर रहा है ॥१८२॥ अरे कुदूत ! हमारे सामने निशंक होकर कठोर वचन बोल रहा है सो मैं अभी क्रोध के लिए तेरे मस्तक की बलि चढ़ाता हूँ ॥१८३॥ यह कहकर उसने म्यान से तलवार खींची जिससे आकाशरूपी सरोवर ऐसा दिखने लगा मानो नीलकमल रूपी वन से ही व्याप्त हो गया हो ॥१८४॥ दशानन की वह तलवार हवा से बात कर रही थी, क्रोध से मानो काँप रही थी, ऐसी जान पड़ती थी मानो तलवार का रूप धरकर यमराज ही वहाँ आया हो, अथवा मानो हिंसा का बेटा ही हो ॥१८५॥ दशानन ने वह तलवार ऊपर को उठायी ही थी कि विभीषण ने बीच में आकर रोक दिया और बड़े आदर से इस प्रकार समझाया कि ॥१८६॥ जिसने अपना शरीर बेच दिया है और जो तोते के समान कही बात को ही दुहराता हो, ऐसे इस पापी दीन-हीन भृत्य का अपराध क्या है? ॥१८७॥ दूत जो कुछ वचन बोलते हैं सो पिशाच की तरह हृदय में विद्यमान अपने स्वामी से प्रेरणा पाकर ही बोलते हैं । यथार्थ में दूत यन्त्रमयी पुरुष के समान पराधीन है ॥१८८॥ इसलिए हे आर्य! प्रसन्न होओ और दुःखी प्राणी पर दया करो । क्षुद्र का वध करने से संसार में अकीर्ति ही फैलती है ॥१८९॥ आपकी तलवार तो शत्रुओं के ही सिर पर पड़ेगी क्योंकि गरुड जल में रहनेवाले निर्विष साँपों को मारने के लिए प्रवृत्त नहीं होता ॥१९०॥ इस प्रकार न्याय-नीति को जानने वाले सत्पुरुष विभीषण, सदुपदेशरूपी जल से जब तक दशानन की क्रोधाग्नि को शान्त करता है तब तक अन्य लोगों ने  उस दूत के पैर खींचकर उसे सभाभवन से शीघ्र ही बाहर निकाल दिया । आचार्य कहते हैं कि दुःख के लिए ही जिसकी रचना हुई है ऐसे भृत्य को धिक्कार हो ॥१९१-१९२॥</div>
<div class=paragraph>दूत ने जाकर अपनी यह सब दशा वैश्रवण को बतला दी और दशानन के मुख से निकली वह अभद्र वाणी भी सुना दी ॥१९३॥ दूत के वचनरूपी ईंधन से वैश्रवण की क्रोधाग्नि भभक उठी । इतनी भभकी कि वैश्रवण के मन में मानो समा नहीं सकी इसलिए उसने भृत्यजनों के चित्त में बाँट दी अर्थात् दूत के वचन सुनकर वैश्रवण कुपित हुआ और साथ ही उसके भृत्य भी बहुत कुपित हुए ॥१९४॥ उसने तुरही के कठोर शब्दों से युद्ध की सूचना करवा दी जिससे मणिभद्र आदि योद्धा शीघ्र ही युद्ध के लिए तैयार हो गये ॥१९५॥ तदनन्तर जिनके हाथों में कृपाण, भाले तथा चक्र आदि शंख सुशोभित हो रहे थे ऐसे यक्षरूपी योद्धाओं से घिरा हुआ वैश्रवण युद्ध के लिए निकला ॥१९६॥ इधर अंजनगिरि का आकार धारण करने वाले बड़े-बड़े काले हाथियों, सन्ध्या की लालिमा से युक्त मेघों के समान दिखने वाले बड़े-बड़े रथों, जिनके दोनों ओर चमर ढुल रहे थे तथा जो वेग से वायु को जीत रहे थे ऐसे घोड़ों, देवभवन के समान सुन्दर तथा ऊँची उड़ान भरने वाले विमानों, तथा जो घोड़े, विमान, हाथी और रथ, सभी को उल्लंघन कर रहे थे अर्थात् इन सबसे आगे बढ़कर चल रहे थे, जिनका प्रताप बहुत भारी था, जो अधिकता के कारण एक दूसरे को धक्का दे रहे थे तथा समुद्र के समान गरज रहे थे ऐसे पैदल सैनिकों और भानुकर्ण आदि भाइयों के साथ महाबलवान् दशानन, पहले से ही बाहर निकलकर बैठा था । युद्ध का निमित्त पाकर दशानन के हृदय में बड़ा उत्सव-उल्लास हो रहा था ॥१९७-२००॥</div>
<div class=paragraph>तदनन्तर गुंज नामक पर्वत के शिखर पर दोनों सेनाओं का समागम हुआ । ऐसा समागम कि जिसमें शस्त्रों के पड़ने से अग्नि उत्पन्न हो रही थी ॥२०१॥ तदनन्तर तलवारों की खनखनाहट, घोड़ों की हिनहिनाहट, पैदल सैनिकों की आवाज, हाथियों की गर्जना, परस्पर के समागम से उत्पन्न रथों की सुन्दर चीत्कार, तुरही की बुलन्द आवाज और बाणों की सनसनाहट से उस समय कोई मिश्रित / विलक्षण ही शब्द हो रहा था । उसकी प्रतिध्वनि आकाश और पृथिवी के बीच गूँज रही थी तथा योद्धाओं में उत्तम मद उत्पन्न कर रही थी ॥२०२-२०४॥ इस तरह जिनका आकार यमराज के मुख के समान था तथा जिनकी धार पैनी थी, ऐसे चक्रों, यमराज की जिह्वा के समान दिखने वाली तथा खून की बूँदें बरसाने वाली तलवारों, उसके रोम के समान दिखने वाले भाले, यमराज की प्रदेशिनी अँगुली की उपमा धारण रहनेवाले बाणों, यमराज की भुजा के आकार परिघ नामक शस्त्रों और उनकी मुट्ठी के समान दिखने वाले मुद्गरों से दोनों सेनाओं में बड़ा भारी युद्ध हुआ । उस युद्ध से जहाँ पराक्रमी मनुष्यों को हर्ष हो रहा था वहाँ कातर मनुष्यों को भय भी उत्पन्न हो रहा था । दोनों ही सेनाओं के शूरवीर अपना सिर दे-देकर यशरूपी महाधन खरीद रहे थे ॥२०५-२०७॥ तदनन्तर चिरकाल तक यक्षरूपी भटों के द्वारा अपनी सेना को खेद खिन्न देख दशानन उसे संभालने के लिए तत्पर हुआ ॥२०८॥ तदनन्तर जिसके ऊपर सफेद छत्र लग रहा था और उससे जो उस काले मेघ के समान दिखाई देता था जिस पर कि चन्द्रमा का मण्डल चमक रहा था, जो धनुष से सहित था और उससे इन्द्रधनुष सहित श्याम मेघ के समान जान पड़ता था, सुवर्णमय कवच से युक्त होने के कारण जो बिजली से युक्त श्याम मेघ के समान दिखाई देता था, जो नाना रत्नों के समागम से सुशोभित मुकुट धारण कर रहा था और उससे ऐसा जान पड़ता था मानो कान्ति से आकाश को आच्छादित करता हुआ वज्र से युक्त श्याम मेघ ही हो । ऐसे दशानन को आता हुआ देख यक्षों की आँखें चौंधिया गयीं, उनका सब ओज नष्ट हो गया, युद्ध से विमुख हो भागने की चेष्टा करने लगे और क्षण-भर में उनका युद्ध का अभिप्राय समाप्त हो गया ॥२०६-२१२॥ तदनन्तर जिनके चित्त भय से व्याकुल हो रहे थे ऐसे यक्षों के पैदल सैनिक महाशब्द करते हुए जब भ्रमर में पड़े के समान घूमने लगे तब यक्षों के बहुत सारे अधिपति अपनी सेना के सामने आये और उन्होंने सेना को फिर से युद्ध के सम्मुख किया ॥२१३-२१४॥ तदनन्तर जिस प्रकार सिंह आकाश में उछल-उछलकर मत्त हाथियों को नष्ट करता है उसी प्रकार दशानन यक्षाधिपतियों को नष्ट करने के लिए तत्पर हुआ ॥२१५॥ शंखरूपी ज्वालाओं से युक्त दशाननरूपी अग्नि, क्रोधरूपी वायु से प्रेरित होकर शत्रु सेना रूपी वन में वृद्धि को प्राप्त हो रही थी ॥२१६॥ उस समय पृथिवी, रथ, घोड़े, हाथी अथवा विमान पर ऐसा एक भी आदमी नहीं बचा था जो रावण के बाणों से सछिद्र न हुआ हो ॥२१७॥ तदनन्तर युद्ध में दशानन को सामने आता देख वैश्रवण, क्षण-भर में भाई के उत्तम स्नेह को प्राप्त हुआ ॥२१८॥ साथ ही अनुपम  और राज्यलक्ष्मी से उदासीनता को प्राप्त हुआ । जिस प्रकार पहले बाहुबलि अपने भाई भरत से द्वेष कर पछताये उसी प्रकार वैश्रवण भी भाई दशानन से विरोध कर पछताया । वह मन ही मन शान्त अवस्था को प्राप्त होता हुआ विचार करने लगा कि जिस संसार में प्राणी नाना योनियों में चक्र की भाँति परिवर्तन करते रहते हैं वह संसार दुःख का पात्र है, कष्ट स्वरूप है, अत: उसे धिक्कार हो ॥२१९-२२०॥ देखो, ऐश्वर्य में मत्त होकर मैंने यह कौन-सा कार्य प्रारम्भ कर रखा है कि जिसमें अहंकारवश अपने भाई का विध्वंस किया जाता हूँ ॥२२१॥ वह इस प्रकार उत्कृष्ट वचन कहने लगा कि हे दशानन! सुन, क्षणिक राज्यलक्ष्मी से प्रेरित होकर यह कौन-सा पापकर्म किया जा रहा है? ॥२२२॥ मैं तेरी मौसी का पुत्र हूँ अत: तुझ पर सगे भाई-जैसा स्नेह करता हूँ । भाइयों के साथ अनुचित व्यवहार करना उचित नहीं है ॥२२३॥ यह प्राणी मनोहर विषयों की आशा से प्राणियों का वध कर बहुत भारी दुःखों से युक्त भयंकर नरक में जाता है ॥२२४॥ जिस प्रकार कोई मनुष्य एक दिन का तो राज्य प्राप्त करे और उसके फलस्वरूप वर्ष-भर मृत्यु को प्राप्त हो उसी प्रकार निश्चय से यह प्राणी विषयों के द्वारा क्षणस्थायी सुख प्राप्त करता है और उसके फलस्वरूप अपरिमित काल तक दु:ख प्राप्त करता है ॥२२५॥ यथार्थ में यह जीवन नेत्रों की टिमकार के समान क्षणभंगुर है सो हे दशानन! क्या तू यह जानता नहीं है जिससे भोगों के निमित्त यह कार्य कर रहा है? ॥२२६॥</div>
<div class=paragraph>तब दयाहीन दशानन ने हँसते हुए कहा कि है वैश्रवण! यह धर्म-श्रवण करने का समय नहीं है ॥२२७॥ मदोन्मत्त हाथियों पर चढ़े तथा तलवार को हाथ में धारण करने वाले मनुष्य तो शत्रु का संहार करते हैं न कि धर्म का उपदेश ॥२२8॥ व्यर्थ ही बहुत क्यों बक रहा है? या तो तलवार के मार्ग में खड़ा हो या मेरे लिए प्रणाम कर । तेरी तीसरी गति नहीं है ॥२२९॥ अथवा तू धनपाल है सो मेरे धन की रक्षा कर । क्योंकि जिसका जो अपना कार्य होता है उसे करता हुआ वह लज्जित नहीं होता ॥२३०॥ तब वैश्रवण फिर दशानन से बोला कि निश्चय ही तेरी आयु अल्प रह गयी है इसीलिए तू इस प्रकार क्रूर वचन बोल रहा है ॥२३१॥ इसके उत्तर में रोष से रूषित मन को धारण करने वाले दशानन ने फिर कहा कि यदि तेरी सामर्थ्य है तो मार ॥२३२॥ तब वैश्रवण ने कहा कि तू बड़ा है इसलिए प्रथम तू ही मुझे मार क्योंकि जिनके शरीर में घाव नहीं लगता ऐसे शूरवीरों का पराक्रम वृद्धि को प्राप्त नहीं होता ॥२३३॥ तदनन्तर मध्याह्न के समय जिस प्रकार सूर्य अपनी किरण पृथिवी के ऊपर छोड़ता है उसी प्रकार वैश्रवण ने दशानन के ऊपर बाण छोड़े ॥२३४॥ तत्पश्चात् दशानन ने अपने बाणों से उसके बाण छेद डाले और बिना किसी आकुलता के लगातार छोड़े हुए बाणों से उसके ऊपर मण्डप-सा तान दिया ॥२३५॥ तदनन्तर अवसर पाकर वैश्रवण ने अर्धचन्द्र बाण से दशानन का धनुष तोड़ डाला और उसे रथ से च्युत कर दिया ॥२३६॥ तत्पश्चात् अद्भुत पराक्रम का धारी दशानन मेघ के समान शब्द करने वाले मेघनाद नामा दूसरे रथ पर वेग से चढ़कर वैश्रवण के समीप पहुँचा ॥२३७॥ वहाँ बहुत भारी क्रोध से उसने जोर-जोर से चलाये हुए उल्का के समान आकार वाले वज्रदण्डों से वैश्रवण का कवच चूर-चूर कर डाला ॥२३८॥ और सफेद माला को धारण करने वाले उसके हृदय में वेगशाली भिण्डिमाल से इतने जमकर प्रहार किया कि वह वहीं मूर्छित हो गया॥२३९॥ यह देख वैश्रवण की सेना में रुदन का महाशब्द होने लगा और राक्षसों की सेना में हर्ष के कारण बड़ा भारी कल-कल शब्द होने लगा ॥२४०॥ तब अतिशय दुखी और वीरशय्या पर पड़े वैश्रवण को उसके भृत्यगण शीघ्र ही यक्षपुर ले गये ॥२४१॥ रावण भी शत्रु को पराजित जान युद्ध से विमुख हो गया सो ठीक ही है क्योंकि वीर मनुष्यों का कृतकृत्यपना शत्रुओं के पराजय से ही हो जाता है । धनादि की प्राप्ति से नहीं ॥२४२॥</div>
<div class=paragraph>अथानन्तर वैद्यों ने वैश्रवण का उपचार किया सो वह पहले के समान स्वस्थ शरीर को प्राप्त हो गया । स्वस्थ होने पर उसने मन में विचार किया ॥२४३॥ कि इस समय मैं पुष्परहित वृक्ष, फूटे  हुए घट अथवा कमल रहित सरोवर के समान हूँ ॥२४४॥ जब तक मनुष्य मान को धारण करता है तभी तक संसार में जीवित रहते हुए उसे सुख होता है । इस समय मेरा वह मान नष्ट हो गया है इसलिए मुक्ति प्राप्त करने के लिए प्रयत्न करता हूँ ॥२४५॥ चूँकि यह विषयजन्य सुख अनित्य है, थोड़ा है, सान्तराय है और दुःखों से सहित है इसलिए सत्पुरुष उसकी चाह नहीं रखते ॥२४६॥ इसमें किसी का अपराध नहीं है, यह तो प्राणियों ने अन्य-जन्म में जो कर्म कर रखे हैं उन्हीं की समस्त चेष्टा है ॥२४७॥ दुःख अथवा सुख के दूसरे लोग निमित्त मात्र, इसलिए संसार की स्थिति के जानने वाले विद्वान् उनसे कुपित नहीं होते हैं अर्थात् ? निमित्त के प्रति हर्ष-विषाद नहीं करते हैं ॥२४८॥ वह दशानन मेरा कल्याणकारी मित्र है कि जिसने मुझ दुर्बुद्धि को गृहवास रूपी महाबन्धन से मुक्त करा दिया ॥२४९॥ भानुकर्ण भी इस समय मेरा परम हितैषी हुआ है कि जिसके द्वारा किया हुआ संग्राम मेरे परम वैराग्य का कारण हुआ है ॥२५०॥ इस प्रकार विचारकर उसने दिगम्बरी दीक्षा धारण कर ली और समीचीन तप की आराधना कर परम धाम प्राप्त किया ॥२५१॥</div>
<div class=paragraph>इधर दशानन भी अपने कुल के ऊपर जो पराभवरूपी मैल जमा हुआ था उसे धोकर पृथिवी में सुख से रहने लगा तथा समस्त बन्धुजनों ने उसे अपना शिरपौर माना ॥२५२॥ अथानन्तर वैश्रवण का जो पुष्पक विमान था उसे रावण के भृत्यजन रावण के समीप ले आये । वह पुष्पक विमान अत्यन्त सुन्दर था, वैश्रवण उसका स्वामी था, उसके शिखर में नाना प्रकार के रत्न जड़े हुए थे, झरोखे उसके नेत्र थे, उसमें जो मोतियों की झालर लगी थी उससे निर्मल कान्ति का समूह निकल रहा था और उससे वह ऐसा जान पड़ता था मानो स्वामी का वियोग हो जाने के कारण निरन्तर आँसू ही छोड़ता रहता हो । उसका अग्रभाग पद्मराग मणियों से बना था इसलिए उसे धारण करता हुआ वह ऐसा जान पड़ता था मानो शोक के कारण उसने हृदय को बहुत कुछ पीटा था इसीलिए वह अत्यन्त लालिमा को धारण कर रहा था । कहीं-कहीं इन्द्रनील मणियों की प्रभा उस पर आवरण कर रही थी जिससे ऐसा जान पड़ता था मानो शोक के कारण ही वह अत्यन्त श्यामलता को प्राप्त हुआ हो । चैत्यालय, वन, मकानों के अग्रभाग, वापिका तथा महल आदि से सहित होने के कारण वह किसी नगर के समान जान पड़ता था । नाना शस्त्रों ने उस विमान में चोटें पहुँचायी थीं, वह बहुत ही ऊँचा था, देव भवन के समान जान पड़ता था और आकाशतल का मानो आभूषण ही था ॥२५३-२५8॥ मानी दशानन ने शत्रु की पराजय का चिह्न समझ उस पुष्पक विमान को अपने पास रखने की इच्छा की थी अन्यथा उसके पास  वि‍द्या निर्मित कौन-सा वाहन नहीं था? ॥२५९॥ वह उस विमान पर आरूढ़ होकर मन्त्रियों, वाहनों, नागरिक जनों, पुत्रों, माता-पिताओं तथा बन्धुजनों के साथ चला ॥२६०॥ वह उस विमान के अन्दर अन्त:पुररूपी महाकमल वन के बीच में सुख से बैठा था, उसकी गति को कोई नहीं रोक सकता था, तथा अपनी इच्छानुसार उसने हाव-भावरूपी आभूषण धारण कर रखे थे ॥२६१॥ चाप, त्रिशूल, तलवार, भाला तथा पाश आदि शस्त्र जिनके हाथ में थे तथा जिन्होंने अनेक आश्चर्यजनक कार्य करके दिखलाये थे ऐसे अनेक सेवक उसके पीछे-पीछे चल रहे थे ॥२६२॥ जिन्होंने शत्रुओं के समूह का अन्त कर दिया था, जो चक्राकार मण्डल बनाकर पास खड़े थे, जिनका चित्त गुणों के अधीन था तथा जो महा-वैभव से शोभित थे ऐसे अनेक सामन्त उसके साथ जा रहे थे ॥२६३॥ गोशीर्ष आदि विलेपनों से उसका सारा शरीर लिप्त था तथा उत्तमोत्तम विद्याधरियाँ हाथ में लिये हुए सुन्दर चमरों से उसे हवा कर रही थीं ॥२६४॥ वह चन्द्रमा के समान सुशोभित ऊपर तने हुए छत्र से ऐसा सुशोभित हो रहा था मानो शत्रु की पराजय से उत्पन्न यश से ही सुशोभित हो रहा हो ॥२६५॥ वह सूर्य के समान उत्कृष्ट तेज को धारण कर रहा था तथा लक्ष्मी से इन्द्र के समान जान पड़ता था । इस प्रकार पुण्य से उत्पन्न फल को प्राप्त होता हुआ वह दक्षिणसमुद्र की ओर चला ॥२६६॥ हाथी पर बैठा हुआ कुम्भकर्ण और रथ पर बैठा तथा स्वाभिमान रूपी वैभव से युक्त विभीषण इस प्रकार दोनों भाई उसके पीछे-पीछे जा रहे थे ॥२६७॥ भाई-बान्धवों एवं सामन्तों से सहित महादैत्य मय भी, जिनमें सिंह-शरभ आदि जन्तु जुते थे ऐसे रथों पर बैठकर जा रहा था ॥२६८॥ मरीच, अम्बर विद्युत्, वच, वज्रोदर, बुध, वज्राक्ष, क्रूरनक्र, सारण और सुनय ये राजा मय के मन्त्री तथा उत्कृष्ट वैभव से युक्त अन्य अनेक विद्याधरों के राजा उसके पीछे-पीछे चल रहे थे ॥२६९-२७०॥ इस प्रकार समस्त दक्षिण दिशा को वश कर वह वन, पर्वत तथा समुद्र से सहित पृथ्वी को देखता हुआ अन्य दिशा की ओर चला ॥२७१॥</div>
<div class=paragraph>अथानन्तर एक दिन विनय से जिसका शरीर झुक रहा था, ऐसा दशानन आकाश में बहुत ऊँचे चढ़कर अपने दादा सुमाली से आश्चर्यचकित हो पूछता है कि हे पूज्य! इधर इस पर्वत के शिखर पर सरोवर तो नहीं है पर कमलों का वन लहलहा रहा है सो इस महा-आश्चर्य को आप देखें ॥२७२-२७३॥ हे स्वामिन् ! यहाँ पृथ्वीतल पर पड़े रंगबिरंगे बड़े-बड़े मेघ निश्चल होकर कैसे खड़े हैं? ॥२७४॥ तब सुमाली ने 'नम: सिद्धेभ्‍य:' कहकर दशानन से कहा कि हे वत्स! न तो ये कमल हैं और न मेघ ही हैं ॥२७५॥ किन्तु सफेद पताकाएँ जिन पर छाया कर रही हैं तथा जिन में हजारों प्रकार के तोरण बने हुए हैं ऐसे-ऐसे ये जिन-मन्दिर पर्वत के शिखरों पर सुशोभित हो रहे हैं ॥२७६॥ ये सब मन्दिर महापुरुष हरिषेण चक्रवर्ती के द्वारा बनवाये हुए हैं । हे वत्स! तू इन्हें नमस्कार कर और क्षण-भर में अपने हृदय को पवित्र कर ॥२७७॥ तदनन्तर वैश्रवण का मान-मर्दन करने वाले दशानन ने वहीं खड़े रहकर जिनालयों को नमस्कार किया और आश्चर्यचकित हो सुमाली से पूछा कि पूज्यवर! हरिषेण का ऐसा क्या माहात्म्य था कि जिससे आपने उनका इस तरह कथन किया है? ॥२७८-२७९॥ तब सुमाली ने कहा कि हे दशानन! तूने बहुत अच्छा प्रश्न किया । अब पाप को नष्ट करनेवाला हरिषेण का चरित्र सुन ॥२८०॥ </div>
<div class=paragraph>काम्पिल्य नगर में अपने यश के द्वारा समस्त संसार को व्याप्त करने वाला सिंहध्वज नाम का एक बड़ा राजा रहता था ॥२८१॥ उसकी वप्रा नाम की पटरानी थी जो स्त्रियों के योग्य गुणों से सुशोभित थी तथा अपने सौभाग्य के कारण सैकड़ों रानियों में आभूषणपना को प्राप्त थी ॥२८२॥ उन दोनों से परम अभ्युदय को धारण करनेवाला हरिषेण नाम का पुत्र हुआ । वह पुत्र उत्तमोत्तम चौंसठ लक्षणों से युक्त था तथा पापों को नष्ट करनेवाला था ॥२८३॥ किसी एक समय आष्टाह्निक महोत्सव आया सो धर्मशील वप्रा रानी ने नगर में जिनेन्द्र भगवान का रथ निकलवाना चाहा ॥२८४॥ राजा सिंहध्वज की महालक्ष्मी नामक दूसरी रानी थी जो कि सौभाग्य के गर्व से सदा विह्वल रहती थी । अनेक खोटी-चेष्टाओं से भरी महालक्ष्मी वप्रा की सौत थी इसलिए उसने उसके विरुद्ध आवाज उठायी कि पहले मेरा ब्रह्मरथ नगर की गलियों में घूमेगा । उसके पीछे वप्रा रानी के द्वारा बनवाया हुआ जैनरथ घूम सकेगा ॥२८५-२८६॥ यह सुनकर वप्रा को इतना दुःख हुआ कि मानो उसके हृदय में वज्र की ही चोट लगी हो । दुःख से सन्तप्त होकर उसने प्रतिज्ञा की कि यदि मेरा यह रथ नगर में पहले घूमेगा, तो मैं पूर्व की तरह पुन: आहार करूँगी अन्यथा नहीं ॥२८७-२८८॥</div>
<div class=paragraph></div>
<div class=paragraph>यह कहकर उसने प्रतिज्ञा के चिह्न स्वरूप वेणी बाँध ली और सब काम छोड़ दिया । उसका मुखकमल शोक से मुरझा गया, वह निरन्तर मुख से श्वास और नेत्रों से आँसू छोड़ रही थी । माता को, ऐसी दशा देख हरिषेण ने कहा कि हे मात ! जिसका पहले कभी स्वप्न में भी तुमने सेवन नहीं किया वह अमांगलिक रुदन तुमने क्यों प्रारम्भ किया ? अब बस करो और रुदन का कारण कहो ॥२८९-२९१॥ तदनन्तर माता का कहा कारण सुनकर हरिषेण ने इस प्रकार विचार किया कि अहो! मैं क्या करूँ? यह बहुत भारी पीड़ा प्राप्त हुई है सो पिता से इसे कैसे कहूं? ॥२९२॥ वह पिता हैं और यह माता हैं । दोनों ही मेरे लिए परमगुरु हैं । मैं किसके प्रति द्वेष करूँ? आश्चर्य है कि मैं बड़े संकट में आ पड़ा हूँ ॥२९३॥ कुछ भी हो पर मैं रुदन करती माता को देखने में असमर्थ हूँ । ऐसा विचारकर वह महल से निकल पड़ा और हिंसक जन्तुओं से भरे हुए वन में चला गया ॥२९४॥ वहाँ वह निर्जन वन में मूल, फल आदि खाता और सरोवर में पानी पीता हुआ निर्भय हो घूमने लगा ॥२९५॥ हरिषेण का ऐसा रूप था कि उसे देखकर दुष्ट पशु भी क्षण-भर में उपशम भाव को प्राप्त हो जाते थे सो ठीक ही है क्योंकि भव्य-जीव किसे नहीं प्रिय होता है? ॥२९६॥ निर्जन वन में ही जब हरिषेण को माता के द्वारा किये हुए रुदन की याद आती थी तब वह अत्यन्त दुःखी हो उठता था । माता ने गदगद कण्ठ से जो भी प्रलाप किया वह सब स्मरण आने पर उसे बहुत कुछ बाधा पहुँचा रहा था ॥२१७॥ कोमल चित्त से निरन्तर भ्रमण करने वाले हरिषेण को वन के भीतर एक-से-एक बढ़कर मनोहर स्थान मिलते थे पर उनमें उसे धैर्य प्राप्त नहीं होता था ॥२९८॥ क्या यह वनदेव है? इस प्रकार की भ्रान्ति वह निरन्तर करता रहता था और हरिणियाँ उसे दूर तक आंख फाड़-फाड़कर देखती रहती थीं ॥२९९॥ इस प्रकार घूमता हुआ हरिषेण, जहाँ वन में प्राणी परस्पर का वैरभाव दूर छोड़कर शान्ति से रहते थे ऐसे अंगिरस ऋषि के शिष्य शतमन्यु के आश्रम में पहुँचा ॥३००॥</div>
<div class=paragraph>अथानन्तर एक काल कल्प नाम का राजा था जो महा-भयंकर, महा-प्रतापी और बहुत बड़ी सेना को धारण करनेवाला था सो उसने चारों-ओर से चम्पा-नगरी को घेर लिया ॥३०१॥ चम्पा का राजा जनमेजय जब तक उसके साथ युद्ध करता है तब तक पहले से बनवायी हुई लम्बी सुरंग से माता नागवती अपनी पुत्री के साथ निकलकर शतमन्यु ऋषि के उस आश्रम में पहले से  ही पहुँच गयी थी ॥३०२-३०३॥ वहाँ नागवती की पुत्री सुन्दर रूप से सुशोभित हरिषेण को देखकर शरीर में बेचैनी उत्पन्न करने वाले कामदेव के बाणों से घायल हो गयी ॥३०४॥ तदनन्तर पुत्री को अन्यथा देख नागवती ने कहा ? कि हे पुत्री! सावधान रह, तू महामुनि के वचन स्मरण कर ॥३०५॥ सम्यग्ज्ञानरूपी चक्षु को धारण करने वाले मुनिराज ने पहले कहा था कि तू चक्रवर्ती का स्त्री-रत्‍न होगी ॥३०६॥ तपस्वियों को जब मालूम हुआ कि नागवती की पुत्री हरिषेण से बहुत अनुराग रखती है तो अपकीर्ति से डरकर उन मूढ-तपस्वियों ने हरिषेण को आश्रम से निकाल दिया ॥३०७॥ तब अपमान से जला हरिषेण हृदय में कन्या को धारण कर निरन्तर इधर-उधर घूमता रहा । ऐसा जान पड़ता था मानो वह भ्रामरी विद्या से आलिंगित होकर ही निरन्तर घूमता रहता था ॥३०८॥ उत्कण्ठा के भार से दबा हरिषेण निरन्तर शोकग्रस्त रहता था । उसे भोजन में, न पुष्प और पल्लवों से निर्मित शय्या में, न फलों के भोजन में, न सरोवर का जल पीने में, न गाँव में, न नगर में और न मनोहर निकुंजों से युक्त उपवन में धीरज प्राप्त होता था ॥३०९-३१०॥ कमलों के समुह को वह दावानल के समान देखता था और चन्द्रमा की किरणें उसे वज्र की सुई के समान जान पड़ती थीं ॥३११॥ विशाल तटों से सुशोभित एवं स्वच्छ जल को धारण करने वाली नदियां इसके मन को इसलिए आकर्षित करती थीं, क्योंकि उनके तट, इसके प्रति आकर्षित कन्या के नितम्बों की समानता रखते थे ॥३१२॥ केतकी की अनी भाले के समान इसके मन को भेदती रहती थी और कदम्बवृक्षों के सुगन्धित फूल चक्र के समान छेदते रहते थे ॥३१३॥ वायु के मन्द-मन्द झोंके से हिलते हुए कुटज वृक्षों के फूल कामदेव के बाणों के समान उसके मर्मस्थल छेदते रहते थे ॥३१४॥ हरिषेण ऐसा विचार करता रहता था कि यदि मैं उस स्त्रीरत्‍न को पा सका तो नि:सन्देह माता का शोक दूर कर दूँगा ॥३१५॥ यदि वह कन्या मिल गयी तो मैं यही समझूँगा कि मुझे समस्त भरत-क्षेत्र का स्वामित्व मिल गया है । क्योंकि उसकी जो आकृति है वह अल्प-भोगों को भोगने वाली नहीं है ॥३१६॥ यदि मैं उसे पा सका तो नदियों के तटों पर, वनों में, गाँवों में, नगरों में और पर्वतों पर जिन-मन्दिर बनवाऊँगा ॥३१७॥ यदि मैं उसे नहीं देखता तो माता के शोक से सन्तृप्त होकर कभी का मर जाता । वास्तव में मेरे प्राण उसी के समागम की आशा से रुके हुए हैं ॥३१८॥ जिसका मन अत्यन्त दुखी था ऐसा हरिषेण इस प्रकार तथा अन्य प्रकार की चिन्ता करता हुआ माता का शोक भूल गया । अब तो वह भूताक्रान्त मानव के समान इधर-उधर घूमने लगा ॥३१९॥ इस प्रकार अनेक देशों में घूमता हुआ सिन्धुनद नामक नगर में पहुँचा । यद्यपि उसकी वैसी अवस्था हो रही थी तो भी वह बहुत भारी पराक्रम और विशाल तेज से युक्त था ॥३२०॥ उस नगर की जो स्त्रियाँ क्रीड़ा करने के लिए नगर के बाहर गयी थीं वे हरिषेण को देखकर आश्चर्यचकित की तरह निश्चेष्ट हो गयीं । वे सैकड़ों बार आंखें फाड़-फाड़कर उसे देखती थीं ॥३२१॥ जिसके नेत्र कमल के समान थे, जिसका वक्षःस्थल मेरुपर्वत के कटक के समान लम्बा-चौड़ा था, जिसके कन्धे दधिज के गण्डस्थल के समान थे, और जिसकी जाँघें हाथी बाँधने के खम्भे के समान संपुष्ट थीं ऐसे हरिषेण को देखकर वे स्त्रियाँ पागल-सी हो गयीं, उनके चित्त ठिकाने नहीं रहे तथा उसे देखने-देखते उन्हें तृप्ति नहीं हुई ॥३२२-३२३॥ अथानन्तर-अंजनगिरि के समान काला और झरते हुए मद से भरा एक हाथी बलपूर्वक उन स्त्रियों के सामने आया ॥३२४॥ हाथी का महावत जोर-जोर से चिल्ला रहा था कि हे स्त्रियों! यदि तुम लोगों में शक्ति है तो शीघ्र ही भाग जाओ, मैं हाथी को रोकने में असमर्थ हूँ ॥३२५॥ पर स्त्रियाँ तो श्रेष्ठ पुरुष हरिषेण के देखने में आसक्त थीं इसलिए महावत के वचन नहीं सुन सकी और न भागने में ही समर्थ हुईं ॥३२६॥ जब महावत ने बार-बार जोर से चिल्लाना शुरू किया तब स्त्रियों ने उस ओर ध्यान दिया और तब वे भय से व्याकुल हो गयीं ॥३२७॥ तदनन्तर काँपती हुई वे स्त्रियों हरिषेण की शरण में गयीं । इस तरह उसके साथ समागम की इच्छा करने वाली स्त्रियों का भय ने उपकार किया ॥३२८॥ तत्पश्चात् घबड़ायी हुई उत्तम स्त्रियों के शरीर के सम्पर्क से जिसे रोमांच उठ आये थे ऐसे हरिषेण ने दया-युक्त हो विचार किया ॥३२९॥ कि इस ओर गहरा समुद्र है, उस ओर प्राकार है और उधर हाथी है इस तरह संकट उपस्थित होने पर मैं प्राणियों की रक्षा अवश्य करूँगा ॥३३०॥ जिस प्रकार बैल अपने सींगों से वामी को खोदता है पर्वत को नहीं । और पुरुष बाण से केले के वृक्ष को छेदता है, शिला को नहीं ॥३३१॥ इसी प्रकार दुष्ट चेष्टाओं से भरा मानव कोमल प्राणी का ही पराभव करता है, कठोर प्राणी को दुःख पहुँचाने की वह इच्छा भी नहीं करता ॥३३२॥ वे तपस्वी तो अत्यन्त दीन थे इसलिए मैंने उनपर क्षमा धारण की थी । उन तपस्वियों ने आश्रम से निकालकर यद्यपि अपराध किया था पर उनकी वृत्ति हिरणों के समान दीन थी साथ ही वे गुरुओं के घर रहते थे इसलिए उनपर क्षमा धारण करना अत्यन्त श्रेष्ठ था । यथार्थ में मैंने उनपर जो क्षमा को थी वह मेरे लिए अत्यन्त हितावह था परमाभ्युदय का कारण हुई है ॥३३३-३३४॥ तदनन्तर हरिषेण ने बड़े जोर से चिल्लाकर कहा कि रे महावत! तू हाथी दूसरे स्थान से ले जा ॥३३५॥ तब महावत ने कहा कि अहो ! तेरी बडी धृष्टता है कि जो तू हाथी को मनुष्‍य समझता है और अपने को हाथी मानता है ॥३३६॥ जान पड़ता है कि तू मृत्यु के समीप पहुंचने वाला है इसलिए तो हाथी के विषय में गर्व धारण कर रहा है अथवा तुझे कोई भूत लग रहा है । यदि भला चाहता है तो शीघ्र ही इस स्थान से चला जा । ॥३३७॥ तदनन्तर क्रोधवश लीला-पूर्वक नृत्य करते हुए हरिषेण ने जोर से अट्टहास किया, स्त्रियों को सान्तवना दी और स्वयं स्त्रियो को अपने पीछे कर हाथी के सामने गया ॥३३८॥ तदनन्तर बिजली की चमक के समान शीघ्र ही आकाश में उछलकर और शीश पर पैर रखकर वह हाथी पर सवार हो गया ॥३३९॥ तदनन्तर उसने लीला पूर्वक हाथी के साथ क्रीड़ा करना शुरू किया । क्रीड़ा करतेकरते कभी तो वह दिखाई देता था और कभी अदृश्य हो जाता था । इस तरह उसने हाथी के समस्त शरीर पर कीड़ा की पश्चात् पृथ्वी पर नीचे उतरकर भी उसके साथ नाना क्रीड़ाएँ कीं ॥३४०॥ तदनन्तर परम्परा से इस महान् कल-कल को सुनकर नगर के सब लोग इस महा-आश्चर्य को देखने के लिए बाहर निकल आये ॥३४१॥ बड़ी-बड़ी स्त्रियों ने झरोखों में बैठकर उसे देखा तथा कन्याओं ने उसके साथ समागम की इच्छाएँ की ॥३४२॥ अस्फालन अर्थात् पीठ पर हाथ फेरने से, जोरदार डांट-डपट के शब्दों से और बार-बार शरीर के कम्पन से हरिषेण ने उस हाथी को क्षण-भर में मदरहित कर दिया ॥३४३॥ नगर का राजा सिन्ध, महल को छत पर बैठा हुआ यह सब आश्चर्य देख रहा था । वह इतना प्रसन्न हुआ कि उसने हरिषेण को बुलाने के लिए अपना समस्त परिकर भेजा ॥३४४॥ तदनन्तर रंग-बिरंगी झूल से जिसकी शोभा बढ़ रही थी तथा नाना रंगों के चित्राम से जो शोभायमान था ऐसे उसी हाथी पर वह बड़े वैभव से प्राप्‍त हुआ ॥३४५॥ जो पसीने की बूंदों के बहाने मानो मोतियों से सहित था ऐसा हरिषेण अपने सौन्दर्य रूपी हाथ से नगर की स्त्रियों का मन संचित करता हुआ नगर में प्रविष्ट हुआ ॥३४६॥ तदनन्तर उसने राजा की सौ कन्याओं के साथ विवाह किया । इस प्रकार से जहाँ देखो वहीं सर्वत्र हरिषेण की चर्चा फैल गयी ॥३४७॥ यद्यपि उसने राजा से बहुत भारी सम्मान प्राप्त किया था तो भी तपस्वियों के आश्रम में जो स्त्री-रत्न देखा था उसके बिना उसने एक रात को वर्ष के समान समझा ॥३४८॥ वह विचार करने लगा कि इस समय निश्चय ही वह कन्या मेरे बिना विषम वन में हरिणी के समान परम आकुलता को प्राप्त होती होगी ॥३४९॥ यदि यह रात्रि किसी तरह एक बार भी समाप्त हो जाये तो मैं शीघ्र ही उस बाला पर दया करने के लिए दौड़ पडूंगा ॥३५०॥ यह अत्यन्त सुशोभित शय्या पर पड़ा हुआ ऐसा विचार करता रहा । विचार करतेकरते बड़ी देर बाद बहुत कठिनाई से उसे नींद आयी ॥३५१॥ स्वप्न में भी यह उसी कमल-लोचना को देखता रहा सो ठीक ही है क्योंकि प्रायः करके इसके मन का वही एक विषय रह गयी थी ॥३५२॥</div>
<div class=paragraph>अथानन्तर विद्याधर राजा की कन्या की सहेली वेगवती जो कि सर्व प्रकार को कलाओं और गुणों में विशारद थी, सोते हुए हरिषेण को क्षण एक में हर कर ले गयी ॥३५३॥ जब उसकी निद्रा भग्न हुई तो उसने अपने आपको आकाश में हरा जाता देख क्रोधपूर्वक वेगवती से कहा कि रे पापिनी! तू मुझे किस लिए हर लिये जा रही है? ॥३५४॥ जिसके नेत्रों की समस्त पुतलियां दिख रही थीं तथा जिसने ओठ डंस रखा था ऐसे हरिषेण ने उस वेगवती को मारने के लिए वज्रमय मुद्‌गर के समान मुट्ठी बाँधी ॥३५५॥ तदनन्तर सुन्दर लक्षणों के धारक हरिषेण को कुपित देख वेगवती यद्यपि विद्याबल से समृद्ध थी तो भी भयभीत हो गयी । उसने उससे कहा कि हे आयुष्मान! जिस प्रकार वृक्ष की शाखा पर चढा कोई मनुष्य उसी की जड़ को काटता है उसी प्रकार मुझ पर आरूढ़ हुए तुम मेरा ही घात कर रहे हो ॥३५६-३५७॥ हे तात! मैं तुझे जिस लिए ले जा रही हूँ तुम जब उसको प्राप्त होओगे तब मेरे वचनों की यथार्थता जान सकोगे । यह निश्चित समझो कि वहाँ जाकर तुम्हारे इस शरीर को रंचमात्र भी दुःख नहीं होगा ॥३५८॥ वेगवती का कहा सुनकर हरिषेण ने विचार किया कि यह स्त्री मन्दर तथा मधुरभाषिणी है। इसकी आकृति ही बतला रही है कि यह पर-पीडा से निवृत्त है अर्थात् कभी किसी को पीड़ा नहीं पहुंचाती ॥३५९॥ और चूँकि इस समय मेरी दाहिनी आँख फड़क रही है इससे निश्चय होता है कि यह अवश्य ही प्रियजनों का समागम करावेगी ॥३६॥ तब हरिषेण ने उससे फिर पूछा कि हे भद्रे! तू ठीक-ठीक कारण बता और मनोहर कथा सुनाकर मेरे कानों को सन्तुष्ट कर ॥३६१॥</div>
<div class=paragraph>इसके उत्तर में वेगवती ने कहा कि सूर्योदय नामक श्रेष्ठ नगर में राजा शक्रधनु रहता है । उसकी स्त्री धी नाम से प्रसिद्ध है । उन दोनों के जयचन्द्रा नाम की पुत्री है जो कि गुण तथा रूप के अहंकार से ग्रस्त है, पुरुषों के साथ द्वेष रखती है और पिता के वचनों की अवहेलना करती है ॥३६२-३६३॥ समस्त भरत क्षेत्र में जो-जो उत्तम पुरुष थे उन सबके चित्रपट बनाकर मैंने पहले उसे दिखलाये हैं पर उसकी रुचि में एक भी नहीं आया ॥३६४॥ तब मैंने आपका चित्रपट उसे दिखलाया सो उसे देखते ही वह तीव्र उत्कण्ठारूपी शल्य से विद्ध होकर बोली कि कामदेव के समान इस पुरुष के साथ यदि मेरा समागम न होगा तो मैं मृत्यु को भले ही प्राप्त हो जाऊँगी पर अन्य अधम मनुष्य को प्राप्त नहीं होऊँगी ॥३६५-३६६॥ उसके गुणों से जिसका चित्त आकृष्ट हो रहा था ऐसी मैंने उसका बहुत भारी शोक देखकर उसके आगे यह कठिन प्रतिज्ञा कर ली कि तुम्हारे मन को चुराने वाले इस पुरुष को यदि मैं शीघ्र नहीं ले आऊँ तो हे सखि! ज्वालाओं से युक्त अग्नि में प्रवेश कर जाऊँगी ॥३६७-३६८॥ मैंने ऐसी प्रतिज्ञा को ही थी कि बड़े भारी पुण्योदय से आप मिल गये । अब आपके प्रसाद से अपनी प्रतिज्ञा को अवश्य ही सफल बनाऊँगी ॥३६९॥ ऐसा कहती हुई वह सूर्योदय पुर आ पहुंची । वहाँ आकर उसने राजा शक्रधनु और कन्या जयचन्द्रा के लिए सूचना दे दी कि तुम्हारे मन को हरण करनेवाला हरिषेण आ गया है ॥३७०॥ तदनन्तर आश्चर्यकारी रूप को धारण करने वाले दोनों-वर कन्या का पाणिग्रहण किया गया । जिनका चित्त आश्चर्य से भर रहा था ऐसे सभी आत्मीय जनों ने उनके उस पाणिग्रहण का अभिनन्दन किया था ॥३७१॥ जिसकी प्रतिज्ञा पूर्ण हो चुकी थी ऐसी वेगवती ने राजा और कन्या दोनों की ओर से परम सम्मान प्राप्त किया था । उसके हर्ष और सुयश का भी ठिकाना नहीं था ॥३७२॥ इस कन्या ने हम लोगों को छोड़कर भूमि गोचरी पुरुष स्वीकृत किया ऐसा विचारकर कन्या के मामा के लड़के गंगाधर और महीधर बहुत ही कुपित हुए । कुपित ही नहीं हुए अपमान से प्रेरित हो बड़ी भारी सेना लेकर युद्ध करने की भी इच्छा करने लगे ॥३७३-३७४॥ तदनन्तर करुणा में आसक्त है चित्त जिसका ऐसे राजा शक्रधनु ने अपने सुचाप नामक पुत्र के साथ हरिषेण से इस प्रकार निवेदन किया कि हे जामात ! तुम यहीं ठहरो, मैं युद्ध करने के लिए जाता हूँ । तुम्हारे निमित्त से दो उत्कट शत्रु कुपित होकर दुःख का अनुभव कर रहे हैं ॥३७५-३७६॥ तब हँसकर हरिषेण ने कहा कि जो परकीय कार्यों में सदा तत्पर रहता है उसके अपने ही कार्य में उदासीनता कैसे हो सकती है? ॥३७७॥ हे पूज्य! प्रसन्नता करो और मेरे लिए युद्ध का आदेश दो । मेरे जैसा भृत्य पाकर आप इस प्रकार स्वयं क्यों युद्ध करते हो? ॥३७८॥ तदनन्तर अमंगल से भयभीत श्वसुर ने चाहते हुए भी उसे नहीं रोका । फलस्वरूप जिसमें हवा के समान शीघ्रगामी घोड़े जुते थे, जो नाना प्रकार के शस्त्रों से पूर्ण था, जिसका सारथी शूरवीर था और जो योद्धाओं के समूह से घिरा था ऐसे रथ को हरिषेण प्राप्त हुआ ॥३७९-३८०॥ उसके पीछे विद्याधर लोग शत्रु के मन को असहनीय बहुत भारी कोलाहल कर घोड़ों और हाथियों पर सवार होकर जा रहे थे ॥३८१॥ तदनन्तर शूरवीर मनुष्य जिसकी व्यवस्था बनाये हुए थे ऐसा महायुद्ध प्रवृत्त हुआ सो कुछ ही समय बाद शक्रधनु की सेना को पराजित देख हरिषेण युद्ध के लिए उठा ॥३८२॥ तदनन्तर जिस दिशा से उसका उत्तम रथ निकल जाता था उस दिशा में न घोड़ा बचता था, न हाथी दिखाई देता था, न मनुष्य शेष रहता था और न रथ ही बाकी बचता था ॥३८३॥ उसने एक साथ डोरी पर चढ़ाये हुए बाणों से शत्रु की सेना को इस प्रकार मारा कि वह पीछे बिना देखे ही एकदम सरपट कहीं पर भाग खड़ी हुई ॥३८४॥ जिनके शरीर में बहुत भारी कँपकँपी छूट रही थी ऐसे भय से पीडित कितने ही योद्धा कह रहे थे कि गंगाधर और महीधर ने यह बड़ा अनिष्ट कार्य किया है ॥३८५॥ यह कोई अद्भुत पुरुष युद्ध में सूर्य की भांति सुशोभित हो रहा है । जिस प्रकार सूर्य समस्त दिशाओं में किरणें छोड़ता है उसी प्रकार यह भी समस्त दिशाओं में बहुत बाण छोड़ रहा है ॥३८६॥ तदनन्तर अपनी सेना को उस महात्मा के द्वारा नष्ट होती देख भय से ग्रस्त हुए गंगाधर और महीधर दोनों ही कहीं भाग खड़े हुए ॥३८७॥ तदनन्तर उसी समय पुण्योदय से रत्न प्रकट हो गये जिससे हरिषेण महान् अभ्युदय को धारण करनेवाला दसवाँ चक्रवर्ती प्रसिद्ध हुआ ॥३८८॥ यद्यपि वह चक्ररत्न से चिह्नित परम लक्ष्मी से युक्त हो गया था तो भी मदनावली से रहित अपने आपको मृग के समान तुच्छ समझता था ॥३८९॥ तदनन्तर बारह योजन लम्बी-चौड़ी सेना को चलाता और समस्त शत्रुओं को नम्रीभूत करता हुआ वह तपस्वियों के आश्रम में पहुँचा ॥३९०॥ जब तपस्वियों को इस बात का पता चला कि यह वही है जिसे हम लोगों ने आश्रम से निकाल दिया था तो बहुत ही भयभीत हुए । निदान, हाथों में फल लेकर उन्होंने हरिषेण को अर्घ दिया और आशीर्वाद से युक्त वचनों से उसका सम्मान किया ॥३९१॥ शतमन्यु के पुत्र जनमेजय और माता नागवती ने सन्तुष्ट होकर वह कन्या: इसके लिए समर्पित कर दी ॥३९२॥ तदनन्तर उन दोनों का विधिपूर्वक विवाहोत्सव हुआ । इस कन्या को पाकर राजा हरिषेण ने अपना पुनर्जन्म माना ॥३९३॥ तदनन्तर चक्रवर्ती की लक्ष्मी से युक्त होकर वह काम्पिल्यनगर आया । बत्तीस हजार मुकुटबद्ध राजा उसके साथ थे ॥३९४॥ उसने मुकुट में लगे मणियों के समूह से सुशोभित शिर झुकाकर तथा हाथ जोड़कर बड़ी विनय से माता के चरणों में नमस्कार किया ॥३९५॥ सुमाली दशानन से कहते हैं कि हे दशानन! उस समय उक्त प्रकार के पुत्र को देखकर वप्रा के हर्ष का पार नहीं रहा । वह अपने अंगों में नहीं समा सकी तथा हर्ष के आँसुओं से उसके दोनों नेत्र भर गये ॥३९६॥ तदनन्तर उसने सूर्य के समान तेजस्वी बड़े-बड़े रथ काम्पिल्यनगर मे घुमाये और इस तरह अपनी माता का मनोरथ सफल किया ॥३९७॥ इस कार्य से मुनि और श्रावकों को परम हर्ष हुआ तथा बहुत से लोगों ने जिन-धर्म धारण किया ॥३९८॥ पृथिवी, पर्वत, नदियों के समागम स्थान, नगर तथा गाँव आदि में जो नाना रंग के ऊँचे-ऊँचे जिनालय शोभित हो रहे हैं वे सब उसी के बनवाये हैं ॥३९९॥ उदार हृदय को धारण करने वाले हरिषेण ने चिरकाल तक राज्य कर दीक्षा ले ली । और परम तपश्चरण कर तीन लोक का शिखर अर्थात् सिद्धालय प्राप्त कर लिया ॥४००॥ इस प्रकार हरिषेण चक्रवर्ती का चरित्र सुनकर दशानन आश्चर्य को प्राप्त हुआ । तदनन्तर जिनेन्द्र भगवान को  नमस्कार कर वह आगे बढ़ा ॥४०१॥</div>
<div class=paragraph>अथानन्तर सन्ध्या काल आया और सूर्य डूब गया सो ऐसा जान पड़ता था मानो सूर्य ने दशानन को विजयी जानकर भय से ही उसके नेत्रों का गोचर-स्थान छोड़ दिया था ॥४०२॥ सन्ध्या की लालिमा से समस्त लोक व्याप्त हो गया सो ऐसा जान पड़ता था मानो दशानन से उत्पन्न हुए बहुत भारी अनुराग से ही व्याप्त हो गया था ॥४०३॥ क्रम-क्रम से सन्ध्या को नष्ट कर काला अन्धकार आकाश में व्याप्त हो गया सो ऐसा जान पड़ता था मानो दशानन की सेवा करने के लिए ही व्याप्त हुआ था ॥४०४॥ तदनन्तर दशानन ने आकाश से उतरकर सम्मेदाचल के समीप स्थली नामक पर्वत के ऊपर अपना डेरा डाला ॥४०५॥ अथानन्तर जिसप्रकार वर्षाकालीन मेघों के समूह से वज्र का शब्द निकलता है इसी प्रकार कहीं से ऐसा भयंकर शब्द निकला कि जिसने समस्त सेना को भयभीत कर दिया ॥४०६॥ बड़े-बड़े हाथियों ने अपने आलानभूत वृक्ष तोड़ डाले और घोड़े कान खड़े कर फरहरी लेते हुए हिनहिनाने लगे ॥४०७॥ वह शब्द सुनकर दशानन शीघ्रता से बोला कि यह क्या है? क्या है? अपराध के बहाने मरने के लिए आज कौन उद्यत हुआ है? ॥४०८॥ जान पड़ता है कि वैश्रवण आया है अथवा शत्रु से प्रेरित हुआ सोम आया है अथवा मुझे निश्चिन्त रूप से ठहरा जानकर शत्रु पक्ष का कोई दूसरा व्यक्ति यहाँ आया है ॥४०९॥ तदनन्तर दशानन की आज्ञा पाकर प्रशस्त नामा मन्त्री उस स्थान पर गया जहाँ से कि वह शब्द आ रहा था । वहाँ जाकर उसने पर्वत के समान आकार वाला, क्रीड़ा करता हुआ एक हाथी देखा ॥४१०॥ वहाँ से लौटकर प्रहस्त ने बड़े आश्चर्य के साथ दशानन को सूचना दी कि हे देव! मेघों की महा राशि के समान उस हाथी को देखो ॥४११॥ ऐसा जान पड़ता है कि इस हाथी को मैंने पहले भी कभी देखा है, इन्द्र विद्याधर भी इसे पकड़ने में समर्थ नहीं था इसीलिए उसने इसे छोड़ दिया है, अथवा इन्द्र विद्याधर की बात जाने दो साक्षात् देवेन्द्र भी इसे पकड़ने में असमर्थ है, इसे कोई सहन नहीं कर सकता । नहीं जान पड़ता कि यह हाथी है या समस्त प्राणियों का एकत्रित तेज का समूह है? ॥४१२-४१३॥ तब दशानन ने हँसकर कहा कि हे प्रहस्त! यद्यपि अपनी प्रशंसा स्वयं करना ठीक नहीं है फिर भी मैं इतना तो कहता ही हूँ कि यदि मैं इस हाथी को क्षण-भर में न पकड़ लूँ तो बाजुबन्द से पीड़ित अपनी इन दोनों भुजाओं को काट डालूँ ॥४१४-४१५॥ तदनन्तर वह इच्छानुसार चलने वाले पुष्पक विमान पर सवार हो, जाकर उत्तम लक्षणों से युक्त उस हाथी को देखता है ॥४१६॥ वह हाथी चिकने इन्द्रनील मणि के समान था, उसका तालु कमल के समान लाल था, वह लम्बे, गोल तथा अमृत के फेन के समान सफेद दाँतों को धारण कर रहा था ॥४१७॥ वह सात हाथ ऊंचा, दस हाथ चौड़ा और नौ हाथ लम्बा था । उसके नेत्र मधु के समान कुछ पीतवर्ण के थे ॥४१८॥ उसकी पीठ की हड्डी मांसपेशियों में निमग्न थी, उसके शरीर का अगला भाग ऊँचा था, पूँछ लम्बी थी, सूंड़ विशाल थी, और नखरूपी अंकुर चिकने तथा पीले थे ॥४१९॥ उसका मस्तक गोल तथा स्थूल था, उसके चरण अत्यन्त जमे हुए थे, वह स्वयं बलवान् था, उसकी विशाल गर्जना भीतर से मधुर तथा गम्भीर थी और वह विनय से खड़ा था ॥४२०॥ उसके गण्डस्थल से जो मद चू रहा था उसकी सुगन्धि के कारण भ्रमरों की पंक्तियाँ उसके समीप खिंची चली आ रही थीं । वह कर्णरूपी ताल पत्रों की फटकार से बन्धुभि के समान विशाल शब्द कर रहा था ॥४२१॥ वह अपनी स्थूलता के कारण आकाश को मानो निरवकाश कर रहा था और चित्त तथा नेत्रों को चुराने वाली क्रीड़ा कर रहा था ॥४२२॥ उस हाथी को देख दशानन परम प्रीति को प्राप्त हुआ । उसने अपने आपको कृतकृत्य-सा माना और उसका रोम-रोम हर्षित हो उठा ॥४२३॥ तदनन्तर दशानन ने विमान छोड़कर अपना परिकर मजबूत बाँधा और उसके सामने शब्द से लोक को व्याप्त करनेवाला शंख फूँका ॥४२४॥ तत्पश्चात् शंख के शब्द से जिसके चित्त में क्षोभ उत्पन्न हुआ था तथा जो बल के गर्व से युक्त था ऐसा हाथी गर्जना करता हुआ दशानन के सम्मुख चला ॥४२५॥ जब हाथी वेग से दशानन के सामने दौड़ा तो घूमने में चतुर दशानन ने उसके सामने अपना सफेद चद्दर घरियाकर फेंक दिया ॥४२६॥ हाथी जब तक उस चद्दर को सूँघता है तब तक दशानन ने उछलकर भ्रमर समूह के शब्दों से तीक्ष्ण उसके दोनों कपोलों का स्पर्श कर लिया ॥४२७॥ हाथी जब तक दशानन को सूंड से लपेटने की इच्छा करता है कि तब तक शीघ्रता से युक्त दशानन उसके दाँतों के बीच से बाहर निकल गया ॥४२८॥ घूमने में बिजली के समान चंचल दशानन उसके चारों ओर के अंगों का स्पर्श करता था । बार-बार दाँतों पर टक्कर लगाता था और कभी खीसों पर झूला झूलने लगता था ॥४२९॥ तदनन्तर दशानन विलासपूर्वक उसकी पीठ पर चढ़ गया और हाथी उसी क्षण उत्तम शिष्य के समान विनीत भाव से खड़ा हो गया ॥४३०॥ उसी समय देवों ने फूलों की वर्षा की, बार-बार धन्यवाद दिये, और विद्याधरों की सेना कल-कल करती हुई परम हर्ष को प्राप्त हुई ॥४३१॥ वह हाथी, दशानन से त्रिलोकमण्डन इस नाम को प्राप्त हुआ । यथार्थ में उस हाथी से तीनों लोक मण्डित हुए थे इसलिए दशानन ने बड़े हर्ष से उसका त्रिलोकमण्डन नाम सार्थक माना था ॥४३२॥ फूलों से व्याप्त उस रमणीय पर्वत पर नृत्य करते हुए विद्याधरों ने उस श्रेष्ठ हाथी के मिलने का महोत्सव किया था ॥४३३॥</div>
<div class=paragraph>इस हाथी के प्रकरण से यद्यपि सब लोग जाग रहे थे तो भी रात्रि और दिवस की मर्यादा बतलाने के लिए प्रभातकालीन तुरही ने ऐसा जोरदार शब्द किया कि वह पर्वत की प्रत्येक गुफा में गूँज उठा ॥४३४॥ तदनन्तर सूर्य बिम्ब का उदय हुआ सो ऐसा जान पड़ता था मानो सेवा की चतुराई को जानने वाले दिवस ने दशानन के लिए मंगल-कलश ही समर्पित किया हो ॥४३५॥</div>
<div class=paragraph>तदनन्तर दशानन शारीरिक क्रियाएँ कर सोफा पर बैठा था । साथ ही अन्य विद्याधर भी हाथी की चर्चा करते हुए उसे घेरकर बैठे थे ॥४३६॥ उसी समय आकाश से उतरकर एक पुरुष वहाँ आया । वह पुरुष अत्यन्त काँप रहा था, पसीने को बूँदों से व्याप्त था, खेद को धारण कर रहा था, प्रहार जन्य घावों से सहित था, आँसू छोड़ रहा था और अपना जर्जर शरीर दिखला रहा था । उसने हाथ जोड़ मस्तक से लगा बड़े दुःख के साथ निवेदन किया ॥४३७-४३८॥ कि हे देव! आज से दस दिन पहले हृदय में आपके बल का भरोसा कर सूर्यरज और ऋक्षरज दोनों भाई, अपनी वंश-परम्परा से चले आये किष्कु नगर को लेने के लिए बड़े उत्साह से अलंकारपुर अर्थात् पाताल लंका से निकलकर चले थे ॥४३९-४४०॥ दोनों ही भाई महान् अभिमान से युक्त, बड़ी भारी सेना से सहित तथा निशंक थे । वे आपके गर्व से संसार को तृण के समान तुच्छ मानते थे । ॥४४१॥ इन दोनों भाइयों की प्रेरणा से अत्यन्त क्षोभ को प्राप्त हुए बहुत-से लोग एक साथ आक्रमण कर किष्कुपुर को लूटने लगे ॥४४२॥ तदनन्तर जिनके हाथों में नाना प्रकार के शस्त्र चमक रहे थे ऐसे यम नामा दिक्पाल के उत्तम योद्धा युद्ध करने के लिए उठे सो मध्य रात्रि में उन सबके बीच बड़ा भारी युद्ध हुआ । उस युद्ध में परस्पर के शस्त्र प्रहार से अनेक पुरुषों का क्षय हुआ ॥४४३-४४४॥ अथानन्तर बड़ी गौर से उनका कल-कल शब्द सुनकर यह दिक्पाल स्वयं क्रोध से युद्ध करने के लिए निकला । उस समय वह यम क्षोभ को प्राप्त हुए समुद्र के समान भयंकर जान पड़ता था ॥४४५॥ जिसका तेज अत्यन्त दु:सह था ऐसे यम ने आते ही के साथ हमारी सेना को नाना प्रकार के शस्त्रों से घायल कर भग्न कर दिया ॥४४६॥ अथानन्तर वह दूत इस प्रकार कहता-कहता बीच में ही मूर्च्छित हो गया । वस्त्र के छोर से हवा करने पर पुन: सचेत हुआ ॥४४७॥ यह क्या है? इस प्रकार पूछे जाने पर उसने हृदय पर हाथ रखकर कहा कि हे देव! मुझे ऐसा जान पड़ा कि मैं वहीं पर हूँ । उसी दृश्य को सामने देख मैं मूर्च्छित हो गया ॥४४८॥</div>
<div class=paragraph>तदनन्तर आश्चर्य को धारण करने वाले रावण ने पूछा कि फिर क्या हुआ ? इस प्रश्न के उत्तर में वह कुछ विश्राम कर फिर कहने लगा ॥४४९॥ कि हे नाथ! जब ऋक्षरज ने देखा कि हमारी सेना अत्यन्त दु:ख पूर्ण शब्दों से व्याकुल होती हुई पराजित हो रही है, नष्ट हुई जा रही है तब स्नेह युक्त हो वह युद्ध करने के लिए स्वयं उद्यत हुआ ॥४५०॥ वह अत्यन्त बलवान् यम के साथ चिरकाल तक युद्ध करता रहा । युद्ध करते-करते उसका हृदय नहीं टूटा था फिर भी शत्रु ने छल से उसे पकड़ लिया ॥४५१॥ तदनन्तर जब ऋक्षरज युद्ध कर रहा था उसी समय सूर्यरज भी युद्ध के लिए उठा । उसने भी चिरकाल तक युद्ध किया पर अन्त में वह शस्त्र की गहरी चोट खाकर मूर्च्छित हो गया ॥४५२॥ आत्मीय लोग उसे उठाकर शीघ्र ही मेखला नामक वन में ले गये । वहाँ वह चन्दन मिश्रित शीतल जल से श्वास को प्राप्त हो गया अर्थात् शीतलोपचार से उसकी मूर्च्छा दूर हुई ॥४५३॥ लोकपाल यम ने अपने आपको सचमुच ही यमराज समझकर नगर के बाहर वैतरणी नदी आदि कष्ट देने के स्थान बनवाये ॥४५४॥ तदनन्तर उसने अथवा इन्द्र विद्याधर ने जिन्हें युद्ध में जीता था उन सबको उसने उस कष्टदायी स्थान में रखा सो वे वहाँ दु:खपूर्वक मरण को प्राप्त हो रहे हैं ॥४५५॥ इस वृत्तान्त को देख मैं बहुत ही व्याकुल हूँ । मैं ऋक्षरज की वंश परम्परा से चला आया प्यारा नौकर हूँ । शाखावली मेरा नाम है, मैं सुश्रोणी और रणदक्ष का पुत्र हूँ । आप चूँकि रक्षक हो इसलिए किसी तरह भागकर आपके पास आया हूँ ॥४५६-४५७॥ इस प्रकार अपने पक्ष के लोगों की दुर्दशा जानकर मैंने आप से कही है । इस विषय में अब आप ही प्रमाण हैं अर्थात् जैसा उचित समझें सो करें । मैं तो आप से निवेदन कर कृतकृत्य हो चुका ॥४५८॥ तदनन्तर महाक्रोधी रावण ने अपने पक्ष के लोगों को बड़े आदर से आदेश दिया कि इस शाखावली के घाव ठीक किये जावें । तदनन्तर मुसकराता हुआ वह उठा और साथ ही उठे अन्य लोगों से कहने लगा कि मैं कष्टरूपी महासागर में पड़े तथा वैतरणी आदि कष्टदायी स्थानों में डाले गये लोगों का उद्धार करूँगा ॥४५९-४६०॥ प्रहस्त आदि बड़े-बड़े राजा सेना के आगे दौड़े । वे शस्त्रों के तेज से आकाश को देदीप्यमान कर रहे थे ॥४६१॥ नाना प्रकार के वाहनों पर सवार थे, छत्र और ध्वजाओं को धारण करने वाले थे । तुरही के शब्दों से उनका बड़ा भारी उत्साह प्रकट हो रहा था और वे महा तेजस्वी थे ही ॥४६२॥ इस प्रकार विद्याधरों के अधिपति आकाश से उतरकर पृथिवी पर आये और नगर के समीप महलों की पंक्ति की शोभा देख परम आश्चर्य को प्राप्त हुए ॥४६३॥ तदनन्तर रावण ने किष्कुपुर नगर की दक्षिण दिशा में कृत्रिम नरक के गर्त में पड़े मनुष्यों के समूह को देखा ॥४६४॥ देखते ही उसने नरक की रक्षा करने वाले लोगों को नष्ट किया और जिस प्रकार बन्धुजन अपने इष्ट लोगों को कष्ट से निकालते हैं उसी प्रकार उसने सब लोगों को नरक से निकाला ॥४६५॥ तदनन्तर शत्रुसेना को आया सुनकर बड़े भारी आडम्बर को धारण करनेवाला, शक्तिशाली यम नाम लोकपाल का साटोप नाम का प्रमुख भट युद्ध करने के लिए अपनी सब सेना के साथ बाहर निकला । उस समय वह ऐसा जान पड़ता था मानो क्षोभ को प्राप्त हुआ सागर ही हो ॥४६६॥ पहाड़ के समान ऊँचे, भयंकर और मद की धारा से अन्धकार फैलाने वाले हाथी, चलते हुए सुन्दर चामर रूपी आभूषणों को धारण करने वाले घोड़े, सूर्य के समान देदीप्यमान तथा ध्वजाओं की पंक्ति से सुशोभित रथ, और कवच धारण करने वाले एवं शस्त्रों से युक्त शूरवीर योद्धा इस प्रकार चतुरंग सेना उसके साथ थी ॥४६७-४६८॥ तदनन्तर रथ पर आरूढ़ एवं रण कला में निपुण विभीषण ने हँसते-हँसते ही बाणों के द्वारा उस साटोप को क्षण-भर में मार गिराया ॥४६९॥ यम के जो दीन हीन किंकर थे वे भी बाणों से ताड़ित हो आकाश को लम्बा करते हुए शीघ्र ही कहीं भाग खड़े हुए ॥४७०॥ जब यम नाम लोकपाल को पता चला कि सूर्यरज-ऋक्षरज आदि को नरक से छुड़ा दिया है तथा साटोप नामक प्रमुख भट को मार डाला है तब यमराज के समान क्रूर तथा महा शस्त्रों को धारण करनेवाला वह यम लोकपाल बड़े वेग से रथ पर सवार हो युद्ध करने के लिए बाहर निकला । वह धनुष तथा क्रोध को धारणकर रहा था, बढ़े हुए प्रताप और ऊँची उठी ध्वजा से युक्त था, महाबलवान् था, काले सर्प के समान भयंकर भौंहों से उसका ललाट कुटिल हो रहा था, वह अपने लाल-लाल नेत्रों से ऐसा जान पड़ता था मानो जगत्‌रूपी वन को जला ही रहा हो । अपने ही प्रतिबिम्ब के समान दिखने वाले अन्य सामन्त उसे घेरे हुए थे तथा तेज से वह आकाश को आच्छादित कर रहा था ॥४७१-४७४॥ तदनन्तर यम लोकपाल को बाहर निकला देख दशानन ने विभीषण को मना किया और स्वयं ही क्रोध को धारण करता हुआ युद्ध करने के लिए उठा ॥४७५॥ साटोप के मारे जाने से जो अत्यन्त देदीप्यमान दिख रहा था ऐसे भयंकर मुख को धारण करनेवाला यम ने दशानन के साथ युद्ध करना शुरू किया ॥४७६॥ यम को देख राक्षसों की सेना भयभीत हो उठी, उसकी चेष्टाएँ मन्द पड़ गयीं और वह निरुत्साह हो दशानन के समीप भाग खड़ी हुई ॥४७७॥ तदनन्तर रथ पर बैठा हुआ दशानन बाणों की वर्षा करता हुआ यम के सम्मुख गया । यम भी बाणों की वर्षा कर रहा था ॥४७८॥ तदनन्तर सघन मण्‍डल बाँधने वाले मेघों से जिस प्रकार समस्त आकाश व्याप्त हो जाता है उसी प्रकार उन दोनों के भयंकर शब्द करने वाले बाणों से समस्त आकाश व्याप्त हो गया ॥४७९॥ अथानन्तर दशानन के बाण की चोट खाकर यम का सारथी पुण्यहीन ग्रह के समान भूमि पर गिर पड़ा ॥४८०॥ यम लोकपाल भी दशानन के तीक्ष्ण बाण से ताड़ित हो रथरहित हो गया । इस कार्य से वह इतना घबड़ाया कि क्षण-भर में छिपकर आकाश में जा उड़ा ॥४८१॥ तदनन्तर भय से जिसका शरीर काँप रहा था ऐसा यम अपने अन्तःपुर, पुत्र और मन्त्रियों को साथ लेकर रथनूपुर नगर में पहुँचा ॥४८२॥ और बड़ी घबराहट के साथ इन्द्र को नमस्कार कर इस प्रकार कहने लगा कि हे देव! मेरी बात सुनिए । अब मुझे यमराज की लीला से प्रयोजन नहीं है ॥४८३॥ हे नाथ ! चाहे आप प्रसन्न हों, चाहे क्रोध करें, चाहे मेरा जीवन हरण करें अथवा चाहे जो आपकी इच्छा हो सो करें परन्तु अब मैं यमपना अर्थात् यम नामा लोकपाल का कार्य नहीं करूँगा ॥४८४॥ विशाल तेज को धारण करने वाले जिस योद्धा ने पहले युद्ध में वैश्रवण को जीता था उसी योद्धा दशानन ने मुझे भी पराजित किया है । यद्यपि मैं चिरकाल तक उसके साथ युद्ध करता रहा पर स्थिर नहीं रह सका ॥४८५॥ उस महात्मा का शरीर ऐसा जान पड़ता है मानो वीर रस से ही बना हो । वह आकाश के मध्य में स्थित ग्रीष्मकालीन सूर्य के समान दुनिरीक्ष्य है अर्थात् उसकी ओर कोई आँख उठाकर भी नहीं देख सकता है ॥४८६॥ यह सुनकर इन्द्र युद्ध के लिए उद्यत हुआ परन्तु नीति की यथार्थता को जानने वाले मन्त्री मण्डल ने उसे रोक दिया ॥४८७॥ इन्द्र, यम का जामाता था सो यम की बात सुन मन्द हास्य करते हुए उसने कहा कि हे मातुल! दशानन कहां जायेगा? तुम भय को छोड़ो और निश्चिन्त होकर इस आसन पर सुख से बैठो ॥४८५॥ इस प्रकार जामाता के वचन से शत्रु का भय छोड़कर यम इन्द्र के द्वारा बतलाये हुए नगर में सुख से रहने लगा ॥४८६॥ बहुत भारी गर्व को धारण करनेवाला इन्द्र यम का सन्मान कर अन्तःपुर में चला गया और वहाँ जाकर काम भोगरूपी समुद्र में निमग्न हो गया ॥४९०॥ यम ने दशानन का जो चरित्र इन्द्र के लिए कहा था तथा युद्ध में दशानन से पराजित होकर वैश्रवण को जो वनवास करना पड़ा था, ऐश्वर्य के मद में मस्त रहनेवाले इन्द्र के लिए वह सब क्षण-भर में उस प्रकार विस्मृत हो गया जिस प्रकार कि पहले पढ़ा शास्त्र अभ्यास न करने पर विस्मृत हो जाता है ॥४९१-४९२॥ स्वप्न में उपलब्ध वस्तु का कुछ तो भी स्मरण रहता है परन्तु इन्द्र के लिए पूर्व कथित बात का निर्मूल विस्मरण हो गया ॥४९३॥ इधर इन्द्र का यह हाल हुआ उधर यम सुरसंगीत नामा नगर का स्वामित्व पाकर दशानन से प्राप्त हुए तिरस्कार को बिलकुल भूल गया ॥४९४॥ वह मानता था कि मेरी पुत्री सर्वश्री अत्यन्त रूपवती है और इन्द्र को प्राणों से भी अधिक प्रिय है ॥४९५॥ इस प्रकार एक बड़े पुरुष के साथ मेरा अन्तरंग सम्बन्ध है इसलिए इन्द्र का सम्मान पाकर मेरा जन्म कृतकृत्य अर्थात् सफल हुआ है ॥४९६॥</div>
<div class=paragraph>तदनन्तर महान् अभ्युदय और उत्साह को धारण करने वाले दशानन ने यम को हटाकर किष्किन्ध नामा नगर सूर्यरज के लिए दिया ॥४९७॥ और ऋक्षरज के लिए परम सम्पत्ति को धारण करनेवाला किष्कुपुर नगर दिया । इस प्रकार सूर्यरज और ऋक्षरज दोनों ही अपनाई कुल-परम्परा से आगत नगरों को पाकर सुख से रहने लगे ॥४९८॥ जिनकी शोभा इन्द्र के नगर के समान थी, और जिन में सुवर्णमय भवन बने हुए थे ऐसे वे दोनों नगर योग्य-स्वामी से युक्त होकर परम लक्ष्मी को प्राप्त हुए ॥४९९॥ बहुत भारी लक्ष्मी और कीर्ति को धारण करने वाले दशानन ने कृतकृत्य होकर बड़े वैभव के साथ त्रिकूटाचल के शिखर की ओर प्रस्थान किया । उस समय शत्रु राजा प्रणाम करते हुए उससे मिल रहे थे । वह स्वयं उत्तम था और जिस प्रकार शुक्लपक्ष में चन्द्रमा  प्रतिदिन पूर्ण होता रहता है उसी प्रकार वह भी प्रतिदिन सेवनीय वैभव से पूर्ण होता रहता था । रत्नमयी मालाओं से युक्त, ऊँचे शिखरों की पंक्ति से सुशोभित, सुन्दर और इच्छानुसार गमन करने वाले पुष्पक विमान पर आरूढ़ होकर वह जा रहा था । वह परम धैर्य से युक्त था तथा पुण्य के फलस्वरूप अनेक अम्युदय उसे प्राप्त थे ॥५००-५०३॥</div>
<div class=paragraph>तदनन्तर परम हर्ष को प्राप्त, नाना अलंकारों से युक्त एवं उत्तमोत्तम वस्त्र धारण करने वाले राक्षसों के झुण्‍ड के झुण्ड जोर-जोर से निम्नांकित मंगल वाक्यों का उच्चारण कर रहे थे कि हे देव !  तुम्हारी जय हो, तुम समृद्धि को प्राप्त होओ, चिरकाल तक जीते रहो, बढ़ते रहो और निरन्तर अभ्‍युदय को प्राप्त होते रहो ॥५०४-५०५॥ वे राक्षस, सिंह, शार्दूल, हाथी, घोड़े तथा हंस आदि वाहनों पर आरूढ़ थे । नाना प्रकार के विभ्रमों से युक्त थे । हर्ष से उनके नेत्र फूल रहे थे । वे देवों जैसी आकृतियों को धारण कर रहे थे । अपने तेज से उन्होंने दिशाओं को व्याप्त कर रखा था । उनकी प्रभा से समस्त दिशाएँ जगमगा रही थीं और वे वन, पर्वत तथा समुद्र आदि सर्व स्थानों में चल रहे थे ॥५०६-५०७॥ जिसका किनारा नहीं दीख रहा था, जो अत्यन्त गहरा था, बड़े-बड़े ग्राह-मगरमच्छों से व्याप्त था, तमाल वन के समान श्याम था, पर्वतों-जैसी ऊँची-ऊँची तरंगों के समूह उठ रहे थे, जो रसातल के समान अनेक बड़े-बड़े नागों-सर्पों से भयंकर था, और नाना-प्रकार के रत्नों की किरणों के समूह से अनुरक्त स्थलों से सुशोभित था ऐसे अनेक आश्चर्यों से युक्त समुद्र को देखते हुए वे राक्षस आश्चर्य से भर रहे थे । अहो, ही, आदि आश्चर्य व्यंजक शब्दों से उनके मुख बार-बार मुखरित हो रहे थे । इस प्रकार अनेक राक्षस दशानन के पीछे-पीछे चल रहे थे ॥५०८-५१०॥ </div>
<div class=paragraph>अथानन्‍तर जिसमें बड़ी-बड़ी शालाएँ देदीप्‍यमान हो रही थीं, जो गम्‍भीर परिखा से आवृत्त थी, जो झरोखों में लगे हुए मणियों से कहीं तो कुन्‍द के समान सफेद, कहीं महानील मणियों के समान नील, कहीं पद्मरागमणि के समान लाल, कहीं पुष्‍परागमणियों के समान प्रभास्‍वर और कहीं गरुड़मणियों के समान गहरे नील वर्ण वाले महलों में व्‍याप्‍त थी। जो स्‍वभाव से ही सुशोभित थी फिर राक्षसों के अधिपति दशानन के शुभागमन के अवसर पर आश्‍चर्यकारी हर्ष से भरे भक्‍त नागरिकजनों के द्वारा और भी अधिक सुशोभित की गयी थी ऐसी अपनी लंका नगरी में हितकारी उदार शासक दशानन ने नि:शंक हो इन्‍द्र के समान प्रवेश किया। प्रवेश करते समय दशानन, पर्वतों के समान ऊँचे-ऊँचे हाथियों, बड़े-बड़े महलों के समान रत्‍नों से रंजित रथों, जिनकी लगाम के स्‍वर्णमयी छल्‍ले शब्‍द कर रहे थे एवं जिनके आजूबाजू चमर ढोले जा रहे थे ऐसे घोड़ों जिनके शिखर दूर तब आकाश में चले गये थे ऐसे रंगबिरंगे विमानों, चन्‍द्रमा के समान उज्‍ज्वल छत्रों, और जिनका अंचल आकाश में दूर-दूर तक फहरा रहा था ऐसी ध्‍वजाओं से लंका की शोभा को अत्‍यन्‍त अधिक बढ़ा रहा था। उत्तमोत्तम चारणों के झुण्‍ड मंगल शब्‍दों का उच्‍चारण कर रहे थे। वीणा, बाँसुरी और शंखों के शब्‍द से मिश्रित तुरही की विशालध्‍वनि से समस्‍त दिशा और आकाश व्‍याप्‍त हो रहे थे॥५११-५१८॥ तदनन्‍तर कुलक्रम से आगत स्‍वामी के दर्शन करने की जिनकी लालसा बढ़ रही थी, जिन्‍होंने आभूषण तथा अत्‍यन्‍त सुन्‍दर वस्‍त्रादि सम्‍पदाएँ धारण कर रखी थी और जो नृत्‍य करती हुई नयनाभिराम गणिकाओं के समूह से युक्‍त थे, ऐसे समस्‍त पुरवासी जन, फलों-फूलों, पत्तों और रत्‍नों से निर्मित अर्घ लेकर बार-बार आर्शीवाद का उच्‍चारण करते हुए दशानन के समक्ष आये। उन पुरवासियों ने वृद्धजनों को अपने आगे कर रखा था। उन्‍होंने आते ही दशानन को नमस्‍कार कर उसकी पूजा की॥५१९-५२१॥ दशानन ने सबका सम्‍मान कर उन्‍हें विदा किया और सब अपने मुखों से उसी का गुणगान करते हुए अपने-अपने घर चले गये ॥५२२॥ अथानन्‍तर जिनकी बुद्धि कौतुक से व्‍याप्‍त हो रही थी और जिन्‍होंने तरह-तरह के आभूषण धारण कर रखे थे ऐसी उसकी दर्शनाभिलाषी स्त्रियों से दशानन का घर भर गया ॥५२३॥ उन स्त्रियों में कितनी ही स्त्रियाँ झरोंखों के सम्‍मुख आ रही थी। शीघ्रता के कारण उनके वस्‍त्र खुल रहे थे और परस्‍पर की धक्‍काधूमी से उनके मोतियों के हार तथा अन्य आभूषण टूट-टूटकर गिरे रहे थे ॥५२४॥ कितनी ही स्त्रि‍याँ अपने स्थूल स्तनों से एक दूसरे को पीड़ा पहुँचा रही थीं और उससे उनके कुण्डल हिल रहे थे । कितनी ही स्त्रियों के दोनों पैर रुनझुन करते हुए नुपूरों से झंकृत हो रहे थे ॥५२५॥ कोई स्‍त्री सामने खड़ी दूसरी स्‍त्री से कह रही थी कि हे माता ! क्या देख नहीं रही हो? अरी दुर्भगे ! जरा बगल में हो जा, मुझे भी रास्ता दे दे । कोई कह रही थी कि अरी भली आदमिन ! तू यहाँ से चली जा, तू यहाँ शोभा नहीं देती ॥५२६॥ इत्यादि शब्द वे स्त्रियाँ कर रहीं थीं । उस समय उनके मुखकमल हर्ष से खिल रहे थे । वे अन्य सब काम छोड़कर एक दशानन को ही देख रही थीं ॥५२७॥ इस प्रकार यम का मान-मर्दन करनेवाला दशानन, लंका नगरी में स्थित चूड़ामणि के समान मनोहर अपने सुसज्जित महल में अन्तःपुर सहित सुख से रहने लगा ॥५२८॥ इसके सिवाय अन्य विद्याधर राजा भी देवों के समान निरन्तर महा आनन्द को प्राप्त हुए यथायोग्य स्थान में रहने लगे ॥५२९॥</div>
<div class=paragraph>गौतमस्वामी राजा श्रेणिक से कहते हैं कि हे श्रेणिक! जो निर्मल कार्य करते हैं उन्हें नाना प्रकार के रत्नादि सम्पदाओं की प्राप्ति होती है, उनके प्रबल शत्रुओं का समूह नष्ट होता है और समस्त संसार में फैलने वाला उज्जवल यश उन्हें प्राप्त होता है ॥५३०॥ पंचेन्द्रियों के विषय सबसे प्रबल शत्रु हैं; सो जो निर्मल कार्य करते हैं उनके ये प्रबल शत्रु भी तीनों लोकों में अपनी स्मृति नष्ट कर देते हैं अर्थात् इस प्रकार नष्ट हो जाते हैं कि उनका स्मरण भी नहीं रहता । इसी प्रकार बाह्य में स्थित होनेवाला जो शत्रुओं का समूह है वह भी निर्मल कार्य करने वाले मनुष्यों के चरणों के समीप निरन्तर नमस्कार करता रहता है । भावार्थ -- निर्मल कार्य करने वाले मनुष्यों के अन्तरंग और बहिरंग दोनों ही शत्रु नष्ट हो जाते हैं॥५३१॥ ऐसा विचारकर हे श्रेष्ठ चित्त के धारक पुरुषों! विषयरूपी शत्रुसमूह की उपासना करना उचित नहीं है । क्योंकि उनकी उपासना करनेवाला मनुष्य अन्धकार से युक्त नरकरूपी गर्त में पड़ता है न कि सूर्य की किरणों से प्रकाशमान उत्तम स्थान को प्राप्त होता है ॥५३२॥</div><hr class=type_7>
<a href='#home' class=index>&#x1f3e0;</a>
<br><div class=title id=gatha-009><span class=incFontSz>+ </span><a href=#index>﻿नवम पर्व</a><span class=decFontSz> -</span></div><div class=gatha>﻿नवम पर्व</div>
<div class=paragraph>अथानन्तर सूर्यरज ने अपनी चन्द्रमालिनी नामक गुणवती रानी में बाली नाम का पुत्र उत्पन्न किया ॥1॥ वह पुत्र परोपकारी था, निरन्तर शीलव्रत से युक्त रहता था, विद्वान् था, कुशल था, धीर था, लक्ष्मी से युक्त था, शूर-वीर था, ज्ञानवान् था, कलाओं के समूह से युक्त था, सम्यग्दृष्टि था, महाबलवान् था, राजनीति का जानकार था, वीर था, दयालु था, विद्याओं के समूह से युक्त था, कान्तिमान् था और उत्तम तेज से युक्त था ॥2-3॥ जिस प्रकार लोक में उत्कृष्ट चन्दन की उत्पत्ति विरल अर्थात् कहीं-कहीं ही होती है उसी प्रकार बाली-जैसे उत्कृष्ट पुरुषों का जन्म भी विरल अर्थात् कहीं-कहीं होता है ॥4॥ जिसका समस्त सन्देह दूर हो गया था ऐसा बाली उत्कृष्ट भक्ति से युक्त होकर तीनों ही काल समस्त जिन-प्रतिमाओं की वन्दना करने के लिए उद्यत रहता था ॥5॥ जिसकी चारों दिशा में समुद्र घिरा हुआ है ऐसे जम्बूद्वीप की वह क्षणभर में तीन प्रदक्षिणाएँ देकर अपने किष्किन्ध नगर में वापस आ जाता था ॥6॥ इस प्रकार के अद्भुत पराक्रम का आधारभूत बाली शत्रुओं के पक्ष का मर्दन करनेवाला था, पुरवासी लोगों के नेत्ररूपी कुमुदिनियों को विकसित करने के लिए चन्द्रमा के समान था और निरन्तर शंका से दूर रहता था ॥7॥ जहाँ रंग-बिरंगे महलों के तोरणद्वार थे, जो विद्वज्जनों से व्याप्त था, एक से एक बढ़कर हाथियों और घोड़ों से युक्त था, और अनेक प्रकार के व्यापारों से युक्त बाजारों से सहित था ऐसे मनोहर किष्किन्ध नगर में वह बाली इस प्रकार क्रीड़ा करता था जिस प्रकार कि ऐशान स्वर्ग में रत्नों की माला धारण करनेवाला इन्द्र क्रीड़ा किया करता है ॥8-9॥</div>
<div class=paragraph>अनुक्रम से बाली के सुग्रीव नाम का छोटा भाई उत्पन्न हुआ। सुग्रीव भी अत्यन्त धीर वीर, नीतिज्ञ एवं मनोहर रूप से युक्त था ॥१०॥ बाली और सुग्रीव-दोनों ही भाई किष्किन्ध नगर के कुल-भूषण थे और विनय आदि गुण उन दोनों के आभूषण थे ॥११॥ सुग्रीव के बाद श्रीप्रभा नाम की कन्या उत्पन्न हुई जो पृथ्वी में रूप से अनुपम थी तथा साक्षात् श्री अर्थात् लक्ष्मी के समान जान पड़ती थी ॥१२॥</div>
<div class=paragraph>सूर्यरज का छोटा भाई ऋक्षरज किष्कुप्रमोद नामक नगर में रहता था । सो उसने वहाँ हरिकान्ता नामक रानी में क्रम से नल और नील नामक दो पुत्र उत्पन्न किये ॥१३॥ ये दोनों ही पुत्र आत्मीय जनों को आनन्द प्रदान करते थे, शत्रुओं को भय उत्पन्न करते थे, उत्कृष्ट गुणों से युक्त थे और किष्कुप्रमोद नगर के मानो आभूषण ही थे ॥१४॥ विद्वान्, कुशल एवं समीचीन चेष्टाओं को धारण करने वाले सूर्यरज ने जब देखा कि पुत्र की यौवन लक्ष्मी कुल-मर्यादा का पालन करने में समर्थ हो गयी है, तब उसने पंचेन्द्रियों के विषयों को विषमिश्रित अन्न के समान त्याज्य समझकर धर्म रक्षा का कारणभूत राज्य बाली के लिए दे दिया और सुग्रीव को युवराज बना दिया ॥१५-१६॥ सत्पुरुष सूर्यरज स्वजन और परिजन को समान जान तथा चतुर्गति रूप संसार को महादु:खों से पीड़ित अनुभव कर पिहितमोह नामक मुनिराज का शिष्य हो गया । जिनेन्द्र भगवान ने मुनियों का जैसा चारित्र बतलाया है सूर्यरज वैसे ही चारित्र का आधार था । वह शरीर में भी नि:स्पृह था । उसका हृदय आकाश के समान निर्मल था, वह वायु के समान नि:संग था, क्रोध-रहित था और केवल मुक्ति की ही लालसा रखता हुआ पृथिवी में विहार करता था ॥१७-१९॥</div>
<div class=paragraph>अथानन्तर बाली की ध्रुवा नाम की शीलवती स्‍त्री थी । वह ध्रुवा अपने गुणों के अभ्युदय से उसकी अन्य सौ स्त्रियों में प्रधानता को प्राप्त थी ॥२०॥ जिसके मुकुट में वानर का चिह्न था, तथा विद्याधर राजा जिसकी आज्ञा बड़े सम्मान के साथ मानते थे ऐसा सुन्दर विभ्रम को धारण करने वाला बाली उस ध्रुवा रानी के साथ महान् ऐश्वर्य का अनुभव करता था ॥२१॥ इसी बीच में मेघप्रभ का पुत्र खरदूषण जो निरन्तर छल का अन्वेषण करता था दशानन की बहन चन्द्रनखा का अपहरण करना चाहता था ॥२२॥ जिसका सर्व शरीर सुन्दर था ऐसी चन्द्रनखा को जिस समय से खरदूषण ने देखा था उसी समय से उसका शरीर काम से पीड़ित हो गया था ॥२३॥ एक दिन यम का मान मर्दन करनेवाला दशानन राजा प्रवर की आवली रानी से समुत्पन्न तनूदरी नामा कन्या का अपहरण करने के लिए गया था ॥२४॥ सो विद्या और माया दोनों में ही कुशल खरदूषण ने लंका को दशानन से रहित जानकर चन्द्रनखा का सुखपूर्वक-अनायास ही अपहरण कर लिया ॥२५॥ यद्यपि शूरवीर भानुकर्ण और विभीषण दोनों ही लंका में विद्यमान थे पर जब शत्रु माया से छिद्र पाकर कन्या का अपहरण कर रहा था तब वे क्या करते? ॥२६॥ उसके पीछे जो सेना जा रही थी भानुकर्ण और विभीषण ने उसे यह सोचकर लौटा लिया कि यह जिन्दा युद्ध में पकड़ा नहीं जा सकता ॥२७॥ लंका वापस आने पर दशानन ने जब यह बात सुनी तो भयंकर क्रोध से वह दुरीक्ष्य हो गया अर्थात् उसकी ओर देखना कठिन हो गया ॥२८॥ तदनन्तर बाहर से आने के कारण उत्पन्न परिश्रम से उसके शरीर पर पसीने की जो बूँदें उत्पन्न हुई थीं वे सूख नहीं पायी थीं, कि अभिमान से प्रेरित हो वह पुन: जाने के लिए उद्यत हो गया ॥२९॥ उसने अन्य किसी की अपेक्षा न कर सहायता के लिए सिर्फ एक तलवार अपने साथ ली, सो ठीक ही है क्योंकि युद्ध में शक्तिशाली मनुष्यों का अन्तरंग सहायक वही एक तलवार होती है ॥३०॥ ज्यों ही दशानन जाने के लिए उद्यत हुआ त्योंही स्पष्ट रूप से लोक की स्थिति को जानने वाली मन्दोदरी दोनों हस्त कमल जोड़कर इस प्रकार निवेदन करने लगी ॥३१॥ कि हे नाथ! निश्चय से कन्या दूसरे के लिए ही दी जाती है क्योंकि समस्त संसार में उनकी उत्पत्ति ही इस प्रकार की होती है ॥३२॥ खरदूषण के पास चौदह हजार विद्याधर हैं जो अत्यधिक शक्तिशाली तथा युद्ध से कभी पीछे नहीं हटने वाले हैं ॥३३॥ इस के सिवाय उस अहंकारी को कई हजार विद्याएँ सिद्ध हुई हैं यह क्या आपने लोगों से नहीं सुना? ॥३४॥ आप दोनों ही समान शक्ति के धारक हो अत: दोनों के बीच भयंकर युद्ध होने पर एक दूसरे के प्रति विजय का सन्देह ही रहेगा ॥३५॥ यदि किसी तरह वह मारा भी गया तो हरण के दोष से दूषित कन्या दूसरे के लिए नहीं दी जा सकेगी, उसे तो मात्र विधवा ही रहना पड़ेगा ॥३६॥ इसके सिवाय दूसरी बात यह है कि तुम्हारे अलंकारोदय नगर को जब राजा सूर्यरज ने छोड़ा था तब चन्द्रोदर नामा विद्याधर तुम्हारी इच्छा के प्रतिकूल उस नगर में जम गया था सो उसे निकालकर महाबलवान् खरदूषण तुम्हारी बहन के साथ उसमें रह रहा है इस प्रकार तुम्हारे स्वजन उससे उपकार को भी प्राप्त हुए हैं ॥३७-३८॥ यह कहकर जब मन्दोदरी चुप ही रही तब दशाननने कहा कि हे प्रिये ! यद्यपि मैं युद्ध से नहीं डरता हूँ तो भी अन्य कारणों को देखता हुआ मैं तुम्हारे वचनों में स्थित हूँ अर्थात् तुम्हारे कहे अनुसार उसका पीछा नहीं करता हूँ ॥३९॥ अथानन्तर कर्मों के नियोग से चन्द्रोदर विद्याधर काल को प्राप्त हुआ सो उसकी दीन-हीन अनुराधा नाम की गर्भवती स्त्री शरण रहित हो तथा विद्या के बल से शून्य हो हरिणी की नांई भयंकर वन में इधर-उधर भटकने लगी ॥४०-४१॥ वह भटकती-भटकती मणिकान्त नामक पर्वत पर पहुँची । वहाँ उसने कोमल पल्लव और फूलों के समूह से आच्छादित समशिला तल पर एक सुन्दर पुत्र उत्पन्न किया ॥४२॥ तदनन्तर जिसका चित्त निरन्तर उद्विग्न रहता था, और पुत्र की आशा से ही जिसका जीवन स्थित था ऐसी उस वनवासिनी माता ने क्रम—क्रम से उस पुत्र को बड़ा किया ॥४३॥ चूँकि शत्रु ने उस पुत्र को गर्भ में ही विराधित किया था इसलिए भोगों से रहित उस पुत्र का माता ने विराधित नाम रखा ॥४४॥ जिस प्रकार अपने स्थान-मस्तक से च्युत हुए केश का कोई आदर नहीं करता उसी प्रकार उस विराधित का पृथिवी पर कोई भी आदर नहीं करता था ॥४५॥ वह शत्रु से बदला लेने में समर्थ नहीं था इसलिए मन में ही वैर धारण करता था और कुछ परम्परागत आचार का पालन करता हुआ इच्छित देशों में घूमता रहता था ॥४६॥ वह कुलाचलों के ऊपर, मनोहर वनों में तथा जहाँ देवों का आगमन होता था ऐसे अतिशय-पूर्ण स्थानों में क्रीड़ा किया करता था ॥४७॥ वह ध्वजा, छत्र आदि से सुन्दर तथा हाथियों आदि से व्याप्त देवों के साथ होनेवाले युद्धों में वीर मनुष्यों की चेष्टाएँ देखता हुआ घूमता फिरता था ॥४८॥</div>
<div class=paragraph>अथानन्तर उत्कृष्ट भोगों को प्राप्त करता हुआ देदीप्यमान दशानन लंकानगरी में इन्द्र के समान रहता था ॥४९॥ सो आश्चर्यजनक कार्य करने वाली विद्याओं से सेवित बलवान् बाली उसकी आज्ञा का अतिक्रम करने लगा ॥५०॥ तदनन्तर दशानन ने बाली के पास महाबुद्धिमान् दूत भेजा । सो स्वामी के गर्व को धारण करता हुआ दूत बाली के पास जाकर कहने लगा कि दशानन इस भरत क्षेत्र में अपनी शानी नहीं रखता । वह अतिशय प्रतापी, महाबलवान्, महातेजस्वी, लक्ष्मी-सम्पन्न, नीति में निपुण, महासाधन सम्पन्न, उग्रदण्ड देने वाला महान् अभ्युदय से युक्त, और शत्रुओं का मान मर्दन करनेवाला है । वह तुम्हें आज्ञा देता है कि ॥५१-५३॥ मैंने यमरूपी शत्रु को हटाकर आपके पिता सूर्यरज को वानरवंश में किष्किन्धपुर के राजपद पर स्थापित किया था ॥५४॥ तुम उस उपकार को भूलकर पिता के विरुद्ध कार्य करते हो । हे सत्पुरुष! तुम्हें ऐसा करना योग्य नहीं है ॥55॥ मैं तेरे साथ पिता के समान अथवा उससे भी अधिक प्यार करता हूँ । तू आज भी आ और सुखपूर्वक रहने के लिए मुझे प्रणाम कर ॥56॥ अथवा अपनी श्रीप्रभा नामक बहन मेरे लिए प्रदान कर । यथार्थ में मेरे साथ सम्बन्ध प्राप्त कर लेने से तेरे लिए समस्त पदार्थ सुखदायक हो जायेंगे ॥५७॥ इतना कहने पर भी बाली दशानन को नमस्कार करने में विमुख रहा ।  मुख की विकृति से रोष प्रकट करता हुआ दूत फिर कहने लगा कि अरे वानर! इस विषय में अधिक कहने से क्या लाभ है ? तू मेरे निश्चित वचन सुन, तू व्यर्थ ही थोड़ी-सी लक्ष्मी पाकर विडम्बना कर रहा है ॥58-59॥ तू अपने दोनों हाथों को या तो कर देने के लिए तैयार कर या शस्त्र ग्रहण करने के लिए तैयार कर । तू या तो शीघ्र ही चामर ग्रहण कर अर्थात् दास बनकर दशानन के लिए चामर ढोल या दिशामण्डल को ग्रहण कर अर्थात् दिशाओं के अन्त तक भाग जा ॥६०॥ तू या तो शिर को नम्र कर या धनुष को नम्रीभूत कर । या तो आज्ञा को कानों में पूर्ण कर या असहनीय शब्दों से युक्त तथा अपना जीवन प्रदान करने वाली धनुष की डोरी को कानों में पूर्ण कर अर्थात् कानों तक धनुष की डोरी खींच ॥६१॥ या तो मेरी चरणरज को मस्तक पर धारण कर अथवा सिर की रक्षा करनेवाला टोप मस्तक पर धारण कर । या तो क्षमा माँगने के लिए हाथ जोड़कर अंजलिया बांध या हाथियों का बड़ा भारी समूह एकत्रित कर ॥६२॥ या तो बाण छोड़ या पृथिवी को प्राप्त कर । या तो वेत्र ग्रहण कर या माला ग्रहण कर । या तो मेरे चरणों के नखों में अपना मुख देख या तलवाररूपी दर्पण में मुख देख ॥६३॥ तदनन्तर दूत के कठोर वचनों से जिसका मन उद्‌धूत हो रहा था ऐसा व्याघ्रविलम्बी नामक प्रमुख योद्धा कहने लगा ॥६४॥ कि रे दूत ! जिसके पराक्रम आदि गुणों का अभ्युदय समस्त पृथिवी में व्याप्त हो रहा है ऐसा बाली राजा क्या दुष्ट राक्षस के कर्णमूल को प्राप्त नहीं हुआ है? अर्थात् उसने बाली का नाम क्या अभी तक नहीं सुना है? ॥६५॥ यदि वह राक्षस ऐसा कहता है तो वह निश्चित ही भूतों से आक्रान्त है । अरे अधम दूत! तू तो स्वस्थ है फिर क्यों इस तरह तारीफ हाँक रहा है? ॥६६॥ इस प्रकार कहकर व्याधविलम्बी क्रोध से मूर्च्छित हो गया । उसकी ओर देखना भी कठिन हो गया । उसका शरीर स्पष्ट रूप से काँपने लगा । इसी दशा में वह दूत को मारने के लिए बाण उठाने लगा तो बाली ने कहा ॥६७॥ कि कथित बात को कहने वाले बेचारे दूत के मारने से क्या लाभ है? यथार्थ में ये लोग अपने स्वामी के वचनों की प्रतिध्वनि ही करते हैं ॥68॥ जो कुछ मन में आया हो वह दशानन का ही करना चाहिए । निश्चय ही दशानन की आयु अल्प रह गयी है इसीलिए तो वह कुवचन कह रहा है ॥६९॥</div>
<div class=paragraph>तदनन्तर अत्यन्त भयभीत दूत ने जाकर सब समाचार दशानन को सुनाये और दु:सह तेज के धारक उस दशानन के क्रोध को वृर्द्धिगत किया ॥७०॥ वह बड़ी शीघ्रता से तैयार हो सेना साथ ले किष्किन्धपुर की ओर चला सो ठीक ही है क्योंकि उसकी रचना अहंकार के परमाणुओं से ही हुई थी ॥७१॥ तदनन्तर आकाश को आच्छादित करनेवाला शत्रुदल का कल-कल शब्द सुनकर युद्ध करने में कुशल बालि ने महल से बाहर निकलने का मन किया ॥७२॥ तब क्रोध से प्रज्वलित बालि को सागर वृद्धि आदि नीतिज्ञ मन्त्रियों ने वचनरूपी जल के द्वारा इस प्रकार शान्त किया कि हे देव! अकारण युद्ध रहने दो, क्षमा करो, युद्ध के प्रेमी अनेकों राजा अनायास ही क्षय को प्राप्त हो चुके हैं ॥७३-७४॥ जिन्हें अर्ककीर्ति की भुजाओं का आलम्बन प्राप्त था तथा देव भी जिनकी रक्षा कर रहे थे ऐसे अष्टचन्द्र विद्याधर जयकुमार के बाणों के समूह से क्षय को प्राप्त हुए थे ॥७५॥ साथ ही जिसे देखना कठिन था, तथा जो उत्तमोत्तम तलवार और गदाओं को धारण करने वाली थी ऐसी बहुत भारी सेना भी नष्ट हुई थी इसलिए संशय की अनुपम तराजू पर आरूढ़ होना उचित नहीं है ॥७६॥ मन्त्रियों के वचन सुनकर बाली ने कहा कि यद्यपि अपनी प्रशंसा करना उचित नहीं है तथापि है मन्त्रिगणों! यथार्थ बात आप लोगों को कहता हूँ ॥७७॥ मैं सेना सहित दशानन को भ्रकुटिरूपी लता के उत्क्षेपमात्र से बायें हस्ततल की चपेट से ही चूर्ण करने में समर्थ हूँ ॥७८॥ फिर-फिर कठिन मन को क्रोधाग्नि से प्रज्वलित किया जाये तो कहना ही क्या है? फिर भी मुझे उस कर्म की आवश्यकता नहीं जिससे कि क्षण-भंगुर भोग प्राप्त होते हैं ॥७९॥ मोही जीव केला के स्तम्भ के समान नि:सार भोगों को प्राप्त कर महादुख से भरे नरक में पड़ते हैं ॥८०॥ जिन्हें अपना जीवन अत्‍यन्‍त प्रिय है ऐसे जीवों के समूह को मारकर सुख नाम को धारण करनेवाला दुख ही प्राप्त होता है, अत: उससे क्या लाभ है? ॥८१॥ ये प्राणी अरहट <span class=comment>(रहट)</span> की घटी के समान अत्यन्त दुःखी होते हुए संसाररूपी कूप में निरन्तर घूमते रहते हैं ॥८२॥ संसार से निकलने में कारणभूत जिनेन्द्र भगवान के चरण युगल को नमस्कार कर अब मैं अन्य पुरुष के लिए नमस्कार कैसे कर सकता हूँ  ॥८३॥ जब पहले मुझे सम्यग्ज्ञान प्राप्त हुआ था तब मैंने प्रतिज्ञा की थी कि मैं जिनेन्द्रदेव के चरण-कमलों के सिवाय अन्य किसी को नमस्कार नहीं करूँगा ॥८४॥ मैं न तो इस प्रतिज्ञा का भंग करना चाहता हूँ और न प्राणियों की हिंसा ही । मैं तो मोक्ष-प्रदान करने वाली निर्ग्रन्थ दीक्षा ग्रहण करता हूँ ॥८५॥ जो हाथ उत्तमोत्तम स्त्रियों के स्तन तट का स्पर्श करने वाले थे तथा मनोहर रत्नमयी बाजूबन्दों से सुशोभित जो भुजाएँ उत्तमोत्तम स्त्रियों का आलिंगन करने वाली थीं उन्हें जो मनुष्य शत्रुओं के समक्ष अंजलि बाँधने में प्रयुक्त करता है उस अधम का ऐश्वर्य कैसा? और जीवन कैसा? ॥८६-८७॥ इस प्रकार कहकर उसने छोटे भाई सुग्रीव को बुलाकर कहा कि हे बालक! तू राज्य पर प्रतिष्ठित होकर दशानन को नमस्कार कर अथवा न कर और इसके लिए अपनी बहन दे अथवा न दे, मुझे इससे प्रयोजन नहीं । मैं तो आज ही घर से बाहर निकलता हूँ । जो तुझे हितकर मालूम हो वह कर ॥८८-८९॥ इतना कहकर बाली घर से निकल गया और गुणों से श्रेष्ठ गगन चन्द्र गुरु के समीप दिगम्बर हो गया ॥९०॥ अब तो उसने अपना मन परमार्थ में ही लगा रखा था । उसे अनेक ऋद्धि आदि अम्युदय प्राप्त हुए थे । वह एक शुद्ध भाव में ही सदा रत रहता था, परीषहों के सहन करने में शूरवीर था, सम्यग्दर्शन से निर्मल था अर्थात् शुद्ध सम्यग्दृष्टि था, उसकी आत्मा सदा सम्यग्ज्ञान में लीन रहती थी, वह सम्यक् चारित्र में तत्पर रहता था और मोह से रहित हो अनुप्रेक्षाओं के द्वारा आत्मा का चिन्तवन करता रहता था ॥९१-९२॥ सूक्ष्म जीवों से रहित तथा निर्मल आचार के धारी महामुनियों से सेवित धर्माराधन के योग्य भूमियों में ही वह विहार करता था । वह जीवों पर पिता के समान दया करता था । बाह्य तप से अन्तरंग तप को निरन्तर बढ़ाता रहता था ॥९३-९४॥ बड़ी-बड़ी ऋद्धियों की आवासता को प्राप्त था अर्थात् उसमें बडी-बड़ी ऋद्धियां निवास करती थीं, प्रशान्त चित्त था, उत्कष्ट तपरूपी लक्ष्मी से आलिंगित था, अत्यन्त सुन्दर था ॥९५॥ ऊँचे-ऊँचे गुणस्थानरूपी सीढ़ियों के चढ़ने में उद्यत रहता था, उसने अपने हृदय में समस्त ग्रन्थों की ग्रन्थियाँ अर्थात् कठिन स्थल खोल रखे थे, समस्त प्रकार के परिग्रह से रहित था ॥९६॥ वह शास्त्र के द्वारा समस्त कृत्य और अकृत्य को समझता था । महा गुणवान् था, महासंवर से युक्त था, और कर्मों की सन्तति को नष्ट करनेवाला था ॥९७॥ वह प्राणों की रक्षा के लिए ही आगमोक्त विधि से आहार ग्रहण करता था, धर्म के लिए ही प्राण धारण करता था और मोक्ष के लिए ही धर्म का अर्जन करता था ॥९८॥ वह भव्य जीवों को सदा आनन्द उत्पन्न करता था, उत्कृष्ट पराक्रम का धारी था और अपने चारित्र से तपस्वीजनों का उपमान हो रहा था ॥९९॥</div>
<div class=paragraph>इधर सुग्रीव दशानन के लिए श्रीप्रभा बहन देकर उसकी अनुमति से सुख पूर्वक वंश-परम्परागत राज्य का पालन करने लगा ॥१००॥ पृथ्वी पर विद्याधरों की जो सुन्दर कुमारियां थीं दशाननने अपने पराक्रम से उन सबके साथ विवाह किया ॥१०१॥ अथानन्तर एक बार दशानन नित्यालोक नगर में राजानित्यालोक की श्रीदेवी से समुत्पन्नरलावली नाम की पुत्री को विवाह कर बड़े हर्ष के साथ आकाशमार्ग से अपनी नगरी की ओर आ रहा था । उस समय उसके मुकुट में जो रत्न लगे थे उनकी किरणों से आकाश सुशोभित हो रहा था ॥१०२-१०३॥ जिस प्रकार बड़ा भारी वायुमण्डल मेरु के तट को पाकर सहसा रुक जाता है उसी प्रकार मन के समान चंचल पुष्पक विमान सहसा रुक गया ॥१०४॥ जब पुष्पक विमान की गति रुक गयी और घण्टा आदि से उत्पन्न होनेवाला शब्द भंग हो गया तब ऐसा जान पड़ता था मानो तेजहीन होने से लज्जा के कारण उसने मौन ही ले रखा था ॥१०५॥ विमान को रुका देख दशानन ने क्रोध से दमकते हुए कहा कि अरे यहाँ कौन है? कौन है? ॥१०६॥ तब सर्व वृत्तान्त को जानने वाले मारीच ने कहा कि हे देव! सुनो, यहाँ कैलास पर्वत पर एक मुनिराज प्रतिमा योग से विराजमान हैं ॥१०७॥ ये सूर्य के सम्मुख विद्यमान हैं और अपनी किरणों से सूर्य की किरणों को इधर-उधर प्रक्षिप्त कर रहे हैं । समान शिलातल पर ये रत्नों के स्तम्भ के समान अवस्थित हैं ॥१०८॥ घोर तपश्चरण को धारण करने वाले ये कोई महान् वीर पुरुष हैं और शीघ्र ही मोक्ष प्राप्त करना चाहते हैं । इन्हीं से यह वृत्तान्त हुआ है ॥१०९॥ इन मुनिराज के प्रभाव से जब तक विमान खण्ड-खण्ड नहीं हो जाता है, तब तक शीघ्र ही इस स्थान से विमान को लौटा लेता हूँ ॥११०॥ अथानन्तर मारीच के वचन सुनकर अपने पराक्रम के गर्व से गर्वित दशानन ने कैलास पर्वत की ओर देखा ॥१११॥ वह कैलास पर्वत व्याकरण की उपमा प्राप्त कर रहा था क्योंकि जिस प्रकार व्याकरण भू आदि अनेक धातुओं से युक्त है उसी प्रकार वह पर्वत भी सोना-चाँदी अनेक धातुओं से युक्त था । जिस प्रकार व्याकरण हजारों गणों-शब्द-समूहों से युक्त है उसी प्रकार वह पर्वत भी हजारों गणों अर्थात् साधु-समूहों से युक्त था । जिस प्रकार व्याकरण सुवर्ण अर्थात् उत्तमोत्तम वर्णों की घटना से मनोहर है उसी प्रकार वह पर्वत भी सुवर्ण अर्थात् स्वर्ण की घटना से मनोहर था । जिस प्रकार व्याकरण पदों अर्थात् सुबन्त तिङन्तरूप शब्द समुदाय से युक्त है उसी प्रकार वह पर्वत भी अनेक पदों अर्थात् स्थानों या प्रत्यन्त पर्वतों अथवा चरणचिह्नों से युक्त था ॥११२॥ जिस प्रकार व्याकरण प्रकृति अर्थात् मूल शब्दों के अनुरूप विकारों अर्थात् प्रत्ययादिजन्य विकारों से युक्त है उसी प्रकार वह पर्वत भी प्रकृति अर्थात् स्वाभाविक रचना के अनुरूप विकारों से युक्त था । जिस प्रकार व्याकरण विल अर्थात् मूल सूत्रों से युक्त है उसी प्रकार वह पर्वत भी विल अर्थात् ऊपर पृथिवी अथवा गर्त आदि से युक्त था । और जिस प्रकार व्याकरण उदात्त-अनुदात्तस्वरित आदि अनेक प्रकार के स्वरों से पूर्ण है उसी प्रकार वह पर्वत भी अनेक प्रकार के स्वरों अर्थात् प्राणियों के शब्दों से पूर्ण था ॥११३॥ वह अपने तीक्ष्ण शिखरों से ऐसा जान पड़ता था मानो आकाश के खण्ड ही कर रहा था । और ऊपर की ओर उछलते हुए छींटों से युक्त निर्झरों से ऐसा जान पड़ता था मानो हँस ही रहा हो ॥११४॥ मकरन्दरूपी मदिरा से मत्त भ्रमरों के समूह से वह पर्वत कुछ बढ़ता हुआ-सा जान पड़ता था । शालाओं के समूह से उसने आकाश को व्याप्त कर रखा था । साथ ही नाना प्रकार के वृक्षों से व्याप्त था ॥११५॥ वह सर्व ऋतुओं में उत्पन्न होनेवाले पुष्प आदि से व्याप्त था तथा उसकी उपत्यकाओं में हर्ष से भरे हजारों प्राणी चलते-फिरते दिख रहे थे ॥११६॥ वह पर्वत औषधियों के भय से दूर स्थित सर्पों के समूह से व्याप्त था तथा मनोहर सुगन्धि से ऐसा जान पड़ता था मानो सदा यौवन को ही धारण कर रहा हो ॥११७॥ बड़ी-बड़ी शिलाएँ ही उसका लम्बा-चौड़ा वक्षस्थल था, बड़े-बड़े वृक्ष ही उसकी महाभुजाएँ थीं: और गुफाएँ ही उसका गम्भीर मुख थीं, इस प्रकार वह पर्वत अपूर्व पुरुष की आकृति धारण कर रहा था ॥१ १८॥ वह शरद्ऋतु के बादलों के समान सफेद-सफेद किनारों के समूह से व्याप्त था तथा किरणों के समूह से ऐसा जान पड़ता था मानो समस्त संसार को दूध से ही धो रहा हो ॥११९॥ कहीं उसकी गुफाओं में सिंह निशंक होकर सो रहे थे और कहीं सोये हुए अजगरों की श्वासोच्छवास की वायु से वृक्ष हिल रहे थे ॥१२०॥ कहीं उसके किनारों के वनों में हरिणों का समूह क्रीड़ा कर रहा था और कहीं उसकी अधित्यका के वनों में मदोन्मत्त हाथियों के समूह स्थित थे ॥१२१॥ कहीं फूलों के समूह से व्याप्त होने के कारण ऐसा जान पड़ता था मानो उसके रोमांच ही उठ रहे हों और कहीं उद्धत रीक्षों की लम्बी-लम्बी सटाओं से उसका आकार भयंकर हो रहा था ॥१२२॥ कहीं बन्दरों के लाल-लाल मुँहों से ऐसा जान पड़ता था मानो कमलों के वन से ही युक्त हो और कहीं गैंडा-हाथियों के द्वारा खण्डित साल आदि वृक्षों से जो पानी झर रहे था उससे सुगन्ध फैल रही थी ॥१२३॥ कहीं बिजलीरूपी लताओं से आलिंगित मेघों की सन्तति उत्पन्न हो रही थी और कहीं सूर्य के समान देदीप्यमान शिखरों से आकाश प्रकाशमान हो रहा था ॥१२४॥ जिनके लम्बे-चौड़े सघन वृक्ष सुगन्धित फूलों से ऊँचे उठे हुए थे ऐसे वनों से वह पर्वत ऐसा जान पड़ता था मानो पाण्डुकवन को जीतना ही चाहता हो ॥१२५॥ दशानन ने उस पर्वत पर उतरकर उन महामुनि के दर्शन किये । वे महामुनि ध्यानरूपी समुद्र में निमग्न थे और तेज के द्वारा चारों ओर मण्डल बाँध रहे थे ॥१२६॥ दिग्गजों के शुण्डादण्‍ड के समान उनकी दोनों भुजाएँ नीचे की ओर लटक रही थीं और उनसे वे ऐसे जान पड़ते थे मानो सर्पों से आवेष्टित चन्दन का बड़ा वृक्ष ही हो ॥१२७॥ वे आतापन योग में शिला पीठ के ऊपर निश्चल बैठे थे और प्राणियों के प्रति ऐसा संशय उत्पन्न कर रहे थे कि ये जीवित हैं भी या नहीं ॥१२८॥ तदनन्तर यह बालि हैं ऐसा जानकर दशानन पिछले वैर का स्मरण करता हुआ क्रोधाग्नि से प्रज्वलित हो उठा ॥१२९॥ जो ओंठ चबा रहा था, जिसकी आवाज अत्यन्त कर्कश थी, और जो अत्यन्त देदीप्यमान आकार का धारक था ऐसा दशानन भ्रकुटी बाँधकर बड़ी निर्भयता के साथ मुनिराज से कहने लगा ॥१३०॥ कि अहो! तुमने यह बड़ा अच्छा तप करना प्रारम्भ किया कि अब भी अभिमान से मेरा विमान रोका जा रहा है ॥१३१॥ धर्म कहाँ और क्रोध कहाँ? अरे दुर्बुद्धि ! तू व्‍यर्थ ही श्रम कर रहा है और अमृत तथा विष को एक करना चाहता है ॥१३२॥ इसलिए मैं तेरे इस उद्धत अहंकार को आज ही नष्ट किये देता हूँ । तू जिस कैलास पर्वत पर बैठा है उसे उखाड़कर तेरे ही साथ अभी समुद्र में फेंकता हूँ ॥१३३॥ तदनन्तर उसने समस्त विद्याओं का ध्यान किया जिससे आकर उन्होंने उसे घेर लिया । अब दशाननने इन्द्र के समान महा भयंकर रूप बनाया और महाबाहु-रूपी वन से सब ओर सघन अन्धकार फैलाता हुआ वह पृथिवी को भेदकर पाताल में प्रविष्ट हुआ । पाप करने में वह उद्यत था ही ॥१३४-१३५॥ तदनन्तर क्रोध के कारण जिसके नेत्र अत्यन्त लाल हो रहे थे, और जिसका मुख क्रोध से मुखरित था ऐसे प्रबल पराक्रमी दशानन ने अपनी भुजाओं से कैलास को उठाना प्रारम्भ किया ॥१३६॥ आखिर, पृथिवी को अत्यन्त चंचल करता हुआ कैलास पर्वत स्वस्थान से चलित हो गया । उस समय वह कैलास विषकणों को छोड़ने वाले लम्बे-लम्बे लटकते हुए साँपों को धारण कर रहा था । सिंहों की चपेट में जो मत्त हाथी आ फंसे थे वे छूटकर अलग हो रहे थे । घबड़ाये हुए हरिणों के समूह अपने कानों को ऊपर की ओर निश्चल खड़ा कर इधर-उधर भटक रहे थे । फटी हुई पृथिवी ने झरनों का समस्त जल पी लिया था इसलिए उनकी धाराएँ टूट गयी थीं । बड़े-बड़े वृक्षों का जो समूह टूट-टूटकर चारों ओर गिर रहा था उससे बड़ा भारी शब्द उत्पन्न हो रहा था । शिलाओं के समूह चटक कर चट-चट शब्द कर रहे थे इससे वहाँ भयंकर शब्द हो रहा था । और बड़े-बड़े पत्थर टूट-टूटकर नीचे गिर रहे थे तथा उससे उत्पन्न होनेवाले शब्दों से समस्त लोक व्याप्त हो रहा था ॥१३७-१४०॥ विदीर्ण पृथिवी ने समुद्र का सब जल पी लिया था इसलिए वह सूख गया था । समुद्र की ओर जाने वाली नदियां स्वच्छता से रहित होकर उलटी बहने लगी थीं ॥१४१॥ प्रमथ लोग भयभीत होकर दिशाओं की ओर देखने लगे तथा बहुत भारी आश्चर्य में निमग्न हो यह क्या है? क्या है? हा-हाँ, हुँ-ही आदि शब्द करने लगे ॥१४२॥ अप्सराओं ने भयभीत होकर उत्तमोत्तम लताओं के मण्डप छोड़ दिये और पक्षियों के समूह कलकल शब्द करते हुए आकाश में जा उड़े ॥१४३॥ पाताल से लगातार निकलने वाले दशानन के दस मुखों की अट्टहास से दिशाओं के साथ-साथ आकाश फट पड़ा ॥१४४॥</div>
<div class=paragraph>तदनन्‍तर जब समस्‍त संसार संवर्तक नामक वायु से ही मानो आकुलित हो गया था तब भगवान् बाली मुनिराज ने अवधिज्ञान से दशानन नामक राक्षस को जान लिया ॥१४५॥ यद्यपि उन्हें स्वयं कुछ भी पीड़ा नहीं हुई थी और पहले की तरह उनका समस्त शरीर निश्चल रूप से अवस्थित था तथापि वे धीरवीर और क्रोध से रहित हो अपने चित्त में इस प्रकार विचार करने लगे कि ॥१४६॥ चक्रवर्ती भरत ने ये नाना प्रकार के सर्व रत्नमयी ऊँचे-ऊँचे जिन-मन्दिर बनवाये हैं । भक्ति से भरे सुर और असुर प्रतिदिन इनकी पूजा करते हैं सो इस पर्वत के विचलित हो जाने पर कहीं ये जिन-मन्दिर नष्ट न हो जावें ॥१४७॥ ऐसा विचारकर शुभध्यान के निकट ही जिनकी चेतना थी ऐसे मुनिराज बाली ने पर्वत के मस्तक को अपने पैर के अँगूठे से दबा दिया ॥१४८-१४९॥ तदनन्तर जिसकी भुजाओं का बन बहुत भारी बोझ से आक्रान्त होने के कारण अत्यधिक टूट रहा था, जो दुख से आकुल था, इसकी लाल-लाल मनोहर आँखें चंचल हो रही थीं ऐसा दशानन अत्यन्त व्याकुल हो गया । उसके सिर का मुकुट टूटकर नीचे गिर गया और उस नंगे सिर पर पर्वत का भार आ पड़ा । नीचे धँसती हुई पृथिवी पर उसने घुटने टेक दिये । स्थूल होने के कारण उसकी जंघाएँ मांसपेशियों में निमग्न हो गयीं ॥१५०-१५१॥ उसके शरीर से शीघ्र ही पसीना की धारा बह निकली और उससे उसने रसातल को धो दिया । उसका सारा शरीर कछुए के समान संकुचित हो गया ॥१५२॥ उस समय चूंकि उसने सर्व प्रयत्न से चिल्लाकर समस्त संसार को शब्दायमान कर दिया था इसलिए वह पीछे चलकर सर्वत्र प्रचलित रावण इस नाम को प्राप्त हुआ ॥१५३॥ रावण की स्त्रियों का समूह अपने स्वामी के उस अश्रुतपूर्व दीन-हीन शब्द को सुनकर व्याकुल हो विलाप करने लगा॥१५४॥ मन्त्री लोग किंकर्तव्यविमूढ़ हो गये । वे युद्ध के लिए तैयार हो व्यर्थ ही इधर-उधर फिरने लगे । उनके वचन बार-बार बीच में ही स्खलित हो जाते थे और हथियार उनके हाथ से छूट जाते थे ॥१५५॥ मुनिराज के वीर्य के प्रभाव से देवो के दुन्दुभि बजने लगे और भ्रमरसहित फूलों की वृष्टि आकाश को आच्छादित कर पड़ने लगी ॥१५६॥ क्रीड़ा करना जिनका स्वभाव था ऐसे देव-कुमार आकाश में नृत्य करने लगे और देवियों की संगीत ध्वनि वंशी की मधुर ध्वनि के साथ सर्वत्र उठने लगी ॥१५७॥ तदनन्तर मन्दोदरी ने दीन होकर मुनिराज को प्रणाम कर याचना की कि है अद्भुत पराक्रम के धारी! मेरे लिए पति-भिक्षा दीजिए ॥१५८॥ तब महामुनि ने दयावश पैर का अँगूठा ढीला कर लिया और रावण भी पर्वत को जहाँ का तहाँ छोड़ क्लेशरूपी अटके से बाहर निकला ॥१५९॥ तदनन्तर जिसने तप का बल जान लिया था ऐसे रावण ने जाकर मुनिराज को प्रणाम कर बार-बार क्षमा मांगी और इस प्रकार स्तुति करना प्रारम्भ किया ॥१६०॥ कि हे पूज्य! आपने जो प्रतिज्ञा की थी कि मैं जिनेन्द्रदेव के चरणों को छोड़कर अन्य के लिए नमस्कार नहीं करूँगा यह उसी की सामर्थ्य का फल है ॥१६१॥ हे भगवद् ! आपके तप का महाफल निश्चय से सम्पन्न है इसीलिए तो आप तीन लोक को अन्यथा करने में समर्थ हैं ॥१६२॥ तप से समृद्ध मुनियों की थोड़े ही प्रयत्न से उत्पन्न जैसी सामर्थ्य देखी जाती है हे नाथ! वैसी सामर्थ्य इन्द्रों की भी नहीं देखी जाती है ॥१६३॥ आपके गुण, आपका रूप, आपकी कान्ति, आपका बल, आपकी दीप्ति, आपका धैर्य, आपका शील और आपका तप सभी आश्चर्यकारी हैं ॥१६४॥ ऐसा जान पड़ता है मानो कर्मों ने तीनों लोकों से समस्त सुन्दर पदार्थ ला-लाकर पुण्य के आधारभूत आपके शरीर की रचना की है ॥१६५॥ हे सत्पुरुष! इस लोकोत्तर सामर्थ्य से युक्त होकर भी जो आपने पृथिवी का त्याग किया है यह अत्यन्त आश्चर्यजनक कार्य है ॥१६६॥ ऐसी सामर्थ्य से युक्त आपके विषय में जो मैंने अनुचित कार्य करना चाहा था वह मुझ असमर्थ के लिए केवल पाप-बन्ध का ही कारण हुआ ॥१६७॥ मुझ पापी के इस शरीर को, हृदय को और वचन को धिक्कार है कि जो अयोग्य कार्य करने के सम्मुख हुए ॥१६८॥ हे द्वेषरहित ! आप-जैसे नर-रत्नों और मुझ-जैसे दुष्ट पुरुषों के बीच उतना ही अन्तर है जितना कि मेरु और सरसों के बीच होता है ॥१६९॥ हे मुनिराज ! मुझ मरते हुए के लिए आपने प्राण प्रदान किये हैं सो अपकार करने वाले पर जिसकी ऐसी बुद्धि है उसके विषय में क्या कहा जावे? ॥१७०॥ मैं सुनता हूँ, जानता हूँ और देखता हूँ कि संसार केवल दुःख का अनुभव कराने वाला है फिर भी मैं इतना पापी हूँ कि विषयों से वैराग्य को प्राप्त नहीं होता ॥१७१॥ जो तरुण अवस्था में ही विषयों को छोड़कर मोक्ष-मार्ग में स्थित हुए हैं वे पुण्यात्मा हैं, महा शक्तिशाली हैं और मुक्तिलक्ष्मी के समीप में विचरने वाले हैं ॥१७२॥ इस प्रकार स्तुति कर उसने मुनिराज को प्रणाम कर तीन प्रदक्षिणाएँ दीं, अपने आपकी बहुत निन्दा की और दु:खवश मुँह से सू-सू शब्द कर रुदन किया ॥१७३॥ मुनिराज के समीप जो जिन-मन्दिर था लज्जा से युक्त और विषयों से विरक्त रावण उसी के अन्दर चला गया ॥१७४॥ वहाँ उसने चन्द्रहास नामक खड्ग को अनादर से पृथिवी पर फेंक दिया और अपनी स्त्रियों से युक्त होकर जिनेन्द्रदेव की पूजा की ॥१७५॥ उसके भाव-भक्ति में इतने लीन हो गये थे कि उसने अपनी भुजा की नाड़ी रूपी तन्त्री को खींचकर वीणा बजायी और सैकड़ों स्तुतियों के द्वारा जिनराज का गुणगान किया ॥१७६॥ वह गा रहा था कि नाथ! आप देवों के देव हो, लोक और अलोक को देखने वाले हो, आपने अपने तेज से समस्त लोक को अतिक्रान्त कर दिया है, आप कृतकृत्य हैं, महात्मा हैं । तीनों लोक आपकी पूजा करते हैं, आपने मोह रूपी महा शत्रु को नष्ट कर दिया है, आप वचनागोचर गुणों के समूह को धारण करने वाले हैं। आप महान् ऐश्वर्य से सहित हैं, मोक्षमार्ग का उपदेश देने वाले हैं, सुख की परम सीमा से समृद्ध हैं, आपने समस्त कुत्सित वस्तुओं को दूर कर दिया है । आप प्राणियों के लिए मोक्ष तथा स्वर्ग के हेतु हैं, महा कल्याणों के मूल कारण हैं, समस्त कार्यों के विधाता हैं । आपने ध्यानाग्नि के द्वारा समस्त पापों को जला दिया है, आप जन्म का विध्वंस करने वाले हैं, गुरु हैं, आपका कोई गुरु नहीं है, सब आपको प्रणाम करते हैं और आप स्वयं किसी को प्रणाम नहीं करते । आप आदि तथा अन्त से रहित हैं, आप निरन्तर आदि तथा अन्तिम योगी हैं, आपके परमार्थ को कोई नहीं जानता पर आप समस्त परमार्थ को जानते हैं । आत्मा रागादिक विकारों से शून्य है ऐसा उपदेश आपने सबके लिए दिया है, आत्मा है, परलोक है इत्यादि आस्तिक्यवाद का उपदेश भी आपने सबके लिए दिया है, पर्यायार्थिक नय से संसार के समस्त पदार्थ क्षणिक हैं इस पक्ष का निरूपण आपने जहाँ किया है वहाँ द्रव्यार्थिक नय से समस्त पदार्थों को नित्य भी आपने दिखलाया है । हमारी आत्मा समस्त पर-पदार्थों से पृथक् अखण्ड एक द्रव्य है ऐसा कथन आपने किया है, आप सबके लिए अनेकान्त धर्म का प्रतिपादन करने वाले हैं, कर्मरूप शत्रुओं को जीतने वालो में श्रेष्ठ हैं, सर्व-पदार्थों को जानने वाले होने से सर्वरूप हैं, अखण्ड चैतन्य पुंज के धारक होने से एकरूप हैं और मोक्ष प्रदान करने वाले हैं अत: आपको नमस्‍कार हो ॥१७७-१८४॥ ऋषभ, अजित, सम्भव, अभिनन्दन, सुमति, पद्मप्रभ, सुपार्श्व, चन्द्रप्रभ, पुष्पदन्त, शीतल, श्रेयोनाथ, वासुपूज्य, विमल, अनन्त, धर्म, सौख्यों के मूल कारण शान्तिनाथ, कुन्थु जिनेन्द्र, अरनाथ, मल्लि महाराज और मुनिसुव्रत भगवान् इन वर्तमान तीर्थंकरों को मन-वचन-काय से नमस्कार हो । इनके सिवाय जो अन्य भूत और भविष्यत् काल सम्बन्धी तीर्थकर हैं उन्हें नमस्कार हो । साधुओं के लिए सदा नमस्कार हो । सम्यक्त्‍व-सहित ज्ञान और एकान्तवाद को नष्ट करने वाले दर्शन के लिए निरन्तर नमस्कार हो, तथा सिद्ध-परमेश्वर के लिए सदा नमस्कार हो ॥१८५-१९१॥ लंका का स्वामी रावण जब इस प्रकार के पवित्र अक्षर गा रहा था तब नागराज धरणेन्द्र का आसन कम्पायमान हुआ ॥१९२॥ तदनन्तर उत्तम हृदय को धारण करनेवाला नागराज शीघ्र ही पाताल से निकलकर बाहर आया । उस समय अवधिज्ञानरूपी प्रकाश से उसकी आत्मा प्रकाशमान थी, सन्तोष से उसके नेत्र विकसित हो रहे थे, ऊपर उठे हुए फणों में जो मणि लगे हुए थे उनकी कान्ति से वह अन्धकार के समूह दूर हटा रहा था और पूर्ण तथा निर्मल चन्द्रमा के समान प्रसन्न मुख से शोभित था ॥१९३-१९४॥ उसने आकर जिनेन्द्र भगवान को नमस्कार किया और तदनन्तर ध्यान मात्र से ही जिसमें समस्त द्रव्यरूपी सम्पदा प्राप्त हो गयी थी ऐसी विधिपूर्वक पूजा की ॥१९५॥ पूजा के बाद उसने रावण से कहा कि हे सत्पुरुष! तुमने जिनेन्द्रदेव की स्तुति से सम्बन्ध रखने वाला यह बहुत अच्छा गीत गाया है । तुम्हारा यह गीत रोमांच उत्पन्न होने का कारण है ॥१९६॥ देखो, सन्तोष के कारण मेरे शरीर में सघन एवं कठोर रोमांच निकल आये हैं । मैं पाताल में रहता था फिर भी तुझे अब भी शान्ति प्राप्त नहीं हो रही है ॥१९७॥ हे राक्षसेश्वर! तू धन्य है जो जिनेन्द्र भगवान की इस प्रकार स्तुति करता है । तेरी भावना ने मुझे बलपूर्वक खींचकर यहाँ बुलाया है ॥१९८॥ जिनेन्द्रदेव के प्रति जो तेरी भक्ति है उससे में बहुत सन्तुष्ट हुआ हूँ । तू वर माँग, मैं तुझे शीघ्र ही कुपुरुषों की दुर्लभ इच्छित वस्तु देता हूँ ॥१९९॥ तदनन्तर कैलास को कम्पित करने वाले रावण ने कहा कि मुझे मालूम है-आप नागराज धरणेन्‍द्र हैं। सो मैं आप से ही पूछता हूँ भला आप ही बतलाइए ॥२००॥ कि जिन-वन्दना के समान और कौन-सी शुभ-वस्तु है जिसे देने के लिए उद्यत हुए आप से मैं मांगूँ ॥२०१॥ तब नागराज ने कहा कि हे रावण! सुन, जिनेन्द्र-वन्दना के समान और दूसरी वस्तु कल्याणकारी नहीं है ॥२०२॥ जो जिन-भक्ति अच्छी तरह उपासना करने पर निर्वाण सुख प्रदान करती है उसके तुल्य दूसरी वस्तु न तो हुई है और न होगी ॥२०३॥ यह सुन रावण ने कहा कि जब जिनेन्द्र वन्दना से बढ़कर और कुछ नहीं है और वह मुझे प्राप्त है तब हे महाबुद्धिमान् ! तुम्हीं कहो इससे अधिक और किस वस्तु की याचना तुम से करूँ ॥२०४॥ नागराज ने फिर कहा कि तुम्हारा यह कहना सच है । वास्तव में जो वस्तु जिन-भक्त‍ि से असाध्य हो वह है ही नहीं ॥२०५॥ तुम्हारे समान, हमारे समान और इन्द्र आदि के समान जो भी सुख के आधार हैं वे सब जिन-भक्ति से ही हुए हैं ॥२०६॥ यह संसार का सुख तो अत्यन्त अल्प तथा बाधा से सहित है अत: इसे रहने दो, जिन-भक्ति से तो मोक्ष का भी उत्तम सुख प्राप्त हो जाता है ॥२०७॥ यद्यपि तू त्यागी है, महाविनय से युक्त है, वीर्यवान् है, उत्तम ऐश्वर्य से सहित है और गुणों से विभूषित है तथापि तेरे लिए मेरा जो अमोघ दर्शन हुआ वह व्यर्थ न हो इसलिए मैं तुझ से कुछ ग्रहण करने की याचना करता हूँ ॥२०८-२०९॥ हे लंकेश! जिससे मनचाहे रूप बनाये जा सकते हैं ऐसी अमोघविजया शक्ति नाम की विद्या मैं तुझे देता हूँ सो ग्रहण कर, मेरा स्नेह खण्डित मत कर ॥२१०॥ हे भले मानुष। एक ही दशा में किसका काल बीतता है? विपत्ति के बाद सम्पत्ति और सम्पत्ति के बाद विपत्ति सभी को प्राप्त होती है ॥२११॥ इसलिए यदि कदाचित् किसी कारणवश विपत्ति तेरे समीप आयेगी तो यह विद्या शत्रु को बाधा पहुँचाती हुई तेरी रक्षक होगी ॥२१२॥ मनुष्य तो दूर रहें अग्नि की ज्वालाओं से व्याप्त इस शक्ति से, शक्ति के धारक देव भी भयभीत रहते है ॥२१३॥ आखिर, रावण नागराज के इस स्नेह को भंग नहीं कर सका और उसने बड़ी कठिनाई से ग्रहण करने वाले की लघुता प्राप्त की ॥२१४॥ तदनन्तर हाथ जोड़कर और पूजा कर रावण से  वार्तालाप करता हुआ नागराज बड़े हर्ष से अपने स्थान पर चला गया ॥२१५॥ रावण भी एक माह तक कैलास पर्वत पर रहकर तथा जिनेन्द्रदेव को नमस्कार कर इच्छित स्थल को चला ॥२१६॥ मुनिराज बाली ने मन में क्षोभ उत्पन्न होने से अपने आपको पाप-कर्म का बन्ध करनेवाला समझ गुरु के पास जाकर प्रायश्चित्त ग्रहण किया ॥२१७॥ जिस प्रकार विष्णुकुमार महामुनि प्रायश्चित्त कर सुखी हुए थे उसी प्रकार बाली मुनिराज भी प्रायश्चित्त द्वारा हृदय की शल्य निकल जाने से सुखी हुए ॥२१८॥ चारित्र, गुप्ति, धर्म, अनुप्रेक्षा, समिति और परीषह सहन करने से मुनिराज महासंवर को प्राप्त हुए । नवीन कर्मों का अर्जन उन्होंने बन्द कर दिया और पहले के संचित कर्मों का तप के द्वारा नाश करना शुरू किया । इस तरह संवर और निर्जरा के द्वारा वे केवलज्ञान प्राप्त हुए ॥२१९-२२०॥ अन्त में आठ कर्मों को नष्ट कर वे तीन-लोक के उस शिखर पर जा पहुँचे जहां अनन्त सुख प्राप्त होता है ॥२२१॥ जो इन्द्रियों को जीतने में समर्थ है मैं उससे हारा हूँ यह जानकर अब रावण साधुओं के समक्ष नम्र रहने लगा ॥२२२॥ जो सम्यग्दर्शन से सम्पन्न था, और जिनदेव में जिसकी दृढ़ भक्ति थी ऐसा रावण परम भोगों से तृप्त न होता हुआ इच्छानुसार रहने लगा ॥२२३॥ गौतम स्वामी राजा श्रेणिक से कहते हैं कि हे श्रेणिक! जो उत्तम मनुष्य शुभ-तत्पर होता हुआ बाली मुनि के इस चरित्र को सुनता है वह कभी पर से पराभव को प्राप्त नहीं और सूर्य के समान देदीप्यमान पद को प्राप्त होता है ॥२२४॥</div><hr class=type_7>
<a href='#home' class=index>&#x1f3e0;</a>
<br><div class=title id=gatha-010><span class=incFontSz>+ </span><a href=#index>﻿दसम पर्व</a><span class=decFontSz> -</span></div><div class=gatha>﻿दसम पर्व</div>
<div class=paragraph>अथानन्तर-गौतमस्वामी राजा श्रेणिक से कहते हैं कि हे श्रेणिक, इस तरह तुमने बाली का वृत्तान्त जाना । अब इसके आगे तेरे लिए सुग्रीव और सुतारा का श्रेष्ठ चरित कहता हूँ सो सुन ॥१॥ ज्योतिपुर नामा नगर में राजा अग्निशिख की रानी ह्री देवी के उदर से उत्‍पन्‍न एक सुतारा नाम की कन्या थी । शोभा से समस्त पृथिवी में प्रसिद्ध थी और ऐसी जान पड़ती थी मानो कमलरूपी आवास को छोड़कर लक्ष्मी ही आ गयी हो ॥२-३॥ एक दिन राजा चक्रांक और अनुमति रानी से उत्पन्न साहसगति नामक दुष्ट विद्याधर अपनी इच्छा से इधर-उधर भ्रमण कर रहा था सो उसने सुतारा देखी ॥४॥ उसे देखकर वह कामरूपी शल्य से विद्ध होकर अत्यन्त दुःखी हुआ । वह सुतारा को निरन्तर अपने मन में धारण करता था और उन्मत्त-जैसी उसकी चेष्टा थी ॥५॥ इधर वह एक के बाद एक दूत भेजकर उसकी याचना करता था उधर सुग्रीव भी उस मनोहर कन्या की याचना करता था ॥६॥ अपनी कन्या दो में से किसे दूँ इस प्रकार द्वैधीभाव को प्राप्त हुआ राजा अग्निशिख निश्चय नहीं कर सका इसलिए उसकी आत्मा निरन्तर व्याकुल रहती थी । आखिर महाज्ञानी मुनिराज से पूछा ॥७॥ तब महाज्ञानी मुनिचन्द्र ने कहा कि साहसगति चिरकाल तक जीवित नहीं रहेगा-अल्पायु है और सुग्रीव इसके विपरीत परम अभ्युदय का धारक तथा चिरायु है ॥८॥ राजा अग्निशिख, साहसगति के पिता चक्रांक का पक्ष प्रबल होने से मुनिचन्द्र के वचनों का निश्चय नहीं कर सका तब मुनिचन्द्र ने दो दीपक, दो वृष और गजराजों को निमित्त बनाकर उसे अपनी बात का दृढ़ निश्चय करा दिया ॥९॥ तदनन्तर मुनिराज के अमृत तुल्य वचनों का निश्चय कर पिता अग्निशिख ने अपनी पुत्री सुतारा लाकर मंगलाचार पूर्वक सुग्रीव के लिए दे दी ॥१०॥ जिसका पुण्य का संचय प्रबल था ऐसा सुग्रीव उस कन्या को विवाह कर बड़ी सम्पदा के साथ श्रेष्ठ कामोपभोग को प्राप्त हुआ ॥११॥ तदनन्तर सुग्रीव और सुतारा के क्रम से दो पुत्र उत्पन्न हुए । दोनों ही अत्यन्त सुन्दर थे । उनमें से बड़े पुत्र का नाम अंग था और छोटा पुत्र अंगद के नाम से प्रसिद्ध था ॥१२॥ राजा चक्रांक का पुत्र साहसगति इतना निर्लज्ज था कि वह अब भी सुतारा की आशा नहीं छोड़ रहा था सो आचार्य कहते हैं कि इस काम से दूषित आशा को धिक्कार हो ॥१३॥ जो कामाग्नि से जल रहा था ऐसा, सारहीन मन का धारक साहसगति निरन्तर यही विचार करता रहता था कि मैं सुख देने वाली उस कन्या को किस उपाय से प्राप्त कर सकूँगा ॥१४॥ जिसने अपनी शोभा से चन्द्रमा को जीत लिया है और जिसका ओंठ स्फुरायमान लाल कान्ति से आच्छादित है ऐसे उसके मुख का कब चुम्बन करूँगा? ॥१५॥ नन्दनवन के मध्य में उसके साथ कब क्रीड़ा करूँगा, और उसके स्थूल स्तनों के स्पर्शजन्य सुखोत्सव को कब प्राप्त होऊँगा ॥१६॥ इस प्रकार उसके समागम—के कारणों का ध्यान करते हुए उसने रूप बदलने वाली शेमुषी नामक विद्या का स्मरण किया ॥१७॥ जिस प्रकार प्रिय मित्र अपने दुःखी मित्र की निरन्तर आराधना करता है उसी प्रकार साहसगति हिमवान् पर्वत पर जाकर उसकी दुर्गम गुहा का आश्रय ले उस विद्या की आराधना करने लगा ॥१८॥ </div>
<div class=paragraph>अथानन्तर इसी बीच में रावण दिग्विजय करने के लिए निकला सो पर्वत और वनों से विभूषित पृथिवी को देखता हुआ भ्रमण करने लगा ॥१९॥ विशाल आज्ञा को धारण करने वाले जितेन्द्रिय रावण ने दूसरे-दूसरे द्वीपों में स्थित विद्याधर राजाओं को जीतकर उन्हें फिर से अपने-अपने देशों में नियुक्त किया ॥२०॥ जिन विद्याधर राजाओं को वह वश में कर चुका था उन सब-पर उसका मन पुत्रों के समान स्निग्ध था अर्थात् जिस प्रकार पिता का मन पुत्रों पर स्नेहपूर्ण होता है उसी प्रकार दशानन का मन वशीकृत राजाओं पर स्नेहपूर्ण था । सो ठीक ही है क्योंकि महापुरुष नमस्कार मात्र से सन्तुष्ट हो जाते हैं ॥२१॥ राक्षसवंश और वानरवंश में जो भी उद्धत विद्याधर राजा थे उन सबको उसने वश में किया था ॥२२॥ बड़ी भारी सेना के साथ जब रावण आकाशमार्ग से जाता था तब उसकी वेग जन्य वायु को अन्य विद्याधर सहन करने में असमर्थ हो जाते थे ॥२३॥ सन्ध्याकार, सुवेल, हेमापूर्ण, सुयोधन, हंसद्वीप और परिह्लाद आदि जो राजा थे वे सब भेंट ले लेकर तथा हाथ जोड़ मस्तक से लगा-लगाकर उसे नमस्कार करते थे और रावण भी अच्छे-अच्छे वचनों से उन्हें सन्तुष्ट कर उनकी सम्पदाओं को पूर्ववत् अवस्थित रखता था ॥२४-२५॥ जो विद्याधर राजा अत्यन्त दुर्गम स्थानों में रहते थे उन्होंने भी उत्तमोत्तम शिष्टाचार के साथ रावण के चरणों में नमस्कार किया था ॥२६॥ आचार्य कहते हैं कि सब बलों में कर्मो के द्वारा किया हुआ बल ही श्रेष्ठ बल है सो उसका उदय रहते हुए रावण किसे जीतने के लिए समर्थ नहीं हुआ था? ॥२७॥</div>
<div class=paragraph>अथानन्तर - रावण रथनूपुर नगर के राजा इन्द्र विद्याधर को जीतने के लिए प्रवृत्त हुआ सो उसने इस अवसर पर अपनी बहन चन्द्रनखा और उसके पति खरदूषण का बड़े भारी स्नेह से स्मरण किया ॥२८॥ प्रस्थान कर पाताल लंका के समीप पहुँचा । जब बहन को इस बात का पता चला कि प्रीति से भरा हमारा भाई निकट ही आकर स्थित है तब वह उत्कण्ठा से भर गयी ॥२९॥ उस समय रात्रि का पिछला पहर था और खरदूषण सुख से सो रहा था सो चन्द्रनखा ने बड़े प्रेम से उसे जगाया ॥३०॥ तदनन्तर खरदूषण ने अलंकारोदयपुर <span class=comment>(पाताल लंका)</span> से निकलकर बड़ी भक्ति और बहुत भारी उत्सव से रावण की पूजा की ॥३१॥ रावण ने भी बदले में प्रीतिपूर्वक बहन की पूजा की सो ठीक ही है क्योंकि संसार में भाई का स्नेह से बढ़कर दूसरा स्नेह नहीं है ॥३२॥ खरदूषण ने रावण के लिए इच्छानुसार रूप बदलने वाले चौदह हजार विद्याधर दिखलाये ॥३३॥ जो अत्यन्त कुशल था, शूरवीर था और जिसने अपने गुणों से समस्त सामन्तों के मन को अपनी ओर खींच लिया था ऐसे खरदूषण को रावण ने अपने समान सेनापति बनाया ॥३४॥ जिस प्रकार असुरों के समूह से आवृत चामरेन्द्र पाताल से निकलकर प्रस्थान करता है उसी प्रकार रावण ने सर्वप्रकार के शस्त्रों में कौशल प्राप्त करने वाले खरदूषण आदि विद्याधरों के साथ पाताललंका से निकलकर प्रस्थान किया ॥3५॥ हिडम्ब, हैहिड, डिम्ब, विकट, त्रिजट, हय, माकोट, सुजट, टंक, किष्किन्धाधिपति, त्रिपुर, मलय, हेमपाल, कोल और वसुन्धर आदि राजा नाना प्रकार के वाहनों पर आरूढ़ होकर साथ जा रहे थे । ये सभी राजा नाना प्रकार के शस्त्रों से सुशोभित थे ॥३६-३७॥ जिस प्रकार बिजली और इन्द्रधनुष से युक्त मेघों के समूह से सावन का माह भर जाता है उसी प्रकार उन समस्त विद्याधर राजाओं से दशानन भर गया था ॥३८॥ इस प्रकार कैलास को कम्पित करने वाले रावण के कुछ अधिक एक हजार अक्षौहिणी प्रमाण विद्याधरों की सेना इकट्ठी हो गयी थी ॥३९॥ प्रत्येक के हजार-हजार देव जिनकी रक्षा करते थे और जो नाना गुणों के समूह को धारण करने वाले थे ऐसे रत्न उसके साथ चलते थे ॥४०॥ चन्द्रमा की किरणों के समूह के समान जिनका आकार था ऐसे चमर उस पर ढोले जा रहे थे । उसके सिर पर सफेद छत्र लग रहा था और उसकी लम्बी-लम्बी भुजाएँ सुन्दर रूप को धारण करने वाली थीं ॥४१॥ वह पुष्पक विमान के अग्रभाग पर आरूढ़ था जिससे मेरुपर्वत पर स्थित सूर्य के समान कान्ति को धारण कर रहा था । वह अपनी यानरूपी सम्पत्ति के द्वारा सूर्य का मार्ग अर्थात् आकाश को आच्छादित कर रहा था ॥४२॥ प्रबल पराक्रम का धारी रावण मन में इन्द्र के विनाश का संकल्प कर इच्छानुकूल प्रयाणकों से निरन्तर आगे बढ़ता जाता था ॥४३॥ उस समय वह आकाश को ठीक समुद्र के समान बना रहा था क्योंकि जिस प्रकार समुद्र में नाना प्रकार के रत्नों की कान्ति व्याप्त होती है उसी प्रकार आकाश में नाना प्रकार के रत्नों की कान्ति फैल रही थी । जिस प्रकार समुद्र तरंगों से युक्त होता है उसी प्रकार आकाश चामररूपी तरंगों से युक्त होता था । जिस प्रकार समुद्र में मीन अर्थात् मछलियों का समूह होता है उसी प्रकार आकाश में दण्डरूपी मछलियों का समूह था । जिस प्रकार समुद्र सैकड़ों आवर्तों अर्थात् भ्रमरों से सहित होता है उसी प्रकार आकाश भी छत्ररूपी सैकड़ों भ्रमरों से युक्त था । जिस प्रकार समुद्र मगरमच्छों के समूह से भयंकर होता है उसी प्रकार आकाश भी घोड़े, हाथी और पैदल योद्धारूपी मगरमच्छों से भयंकर था तथा जिस प्रकार समुद्र में अनेक कल्लोल अर्थात् तरंग उठते रहते हैं उसी प्रकार आकाश में भी अनेक शस्त्ररूपी तरंग उठ रहे थे ॥४४-४५॥ जिनके अग्रभाग पर मयूरपिच्छों का समूह विद्यमान था ऐसी चमकीली ऊँची ध्वजाओं से कहीं आकाश ऐसा जान पड़ता था मानो इन्द्रनील मणियों से युक्त हीरों से ही व्याप्त हो ॥४६॥ जिनमें नाना प्रकार के रत्‍नों का प्रकाश फैल रहा था और जो ऊँचे-ऊँचे शिखरों से सुशोभित थे ऐसे विमानों के समूह से आकाश कहीं चलते-फिरते स्वर्गलोक के समान जान पड़ता था ॥४७॥ गौतमस्वामी राजा श्रेणिक से कहते हैं कि मगधेश्वर! इस विषय में बहुत कहने से क्या? मुझे तो ऐसा लगता है कि रावण की सेना देखकर देव भी भयभीत हो रहे थे ॥48॥ जिन्हें विद्यारूपी महाप्रकाश प्राप्त था और शस्त्र तथा शास्त्र में जिन्होंने परिश्रम किया था ऐसे इन्द्रजित्, मेघवाहन, कुम्भकर्ण, विभीषण, खरदूषण, निकुम्भ और कुम्भ, ये तथा इनके सिवाय युद्ध में कुशल अन्य अनेक आत्मीयजन रावण के पीछे-पीछे चल रहे थे । ये सभी लोग बड़ी-बड़ी सेनाओं से सहित थे, इन्द्र की लक्ष्मी को लजाते थे, अत्यन्त प्रीति से युक्त थे और विशाल कीर्ति के धारक थे ॥४६-५१॥</div>
<div class=paragraph>तदनन्तर जब रावण विन्ध्याचल के समीप पहुँचा तब सूर्य अस्त हो गया सो रावण के तेज से पराजित होने के कारण लज्जा से ही मानो प्रभाहीन हो गया था ॥५२॥ सूर्यास्त होते ही उसने विन्ध्याचल के शिखर पर सेना ठहरा दी । वहाँ विद्या के बल से सेना को नाना प्रकार के आश्रय प्राप्त हुए थे ॥५३॥ किरणों के द्वारा अन्धकार के समूह को दूर करनेवाला चन्द्रमा उदित हुआ सो मानो रावण से डरी हुई रात्रि ने उत्तम दीपक ही लाकर उपस्थित किया था ॥५४॥ तारागण ही जिसके सिर के पुष्प थे, चन्द्रमा ही जिसका मुख था, और जो निर्मल अम्बर<span class=comment>(आकाश)</span> रूपी अम्बर <span class=comment>(वस्त्र)</span> धारण कर रही थी ऐसी उत्तम नायिका के समान रात्रि रावण के समीप आयी ॥५५॥ विद्याधरों ने नाना प्रकार की कथाओं से, योग्य व्यापारों से तथा अनुकूल निद्रा से वह रात्रि व्यतीत की ॥५६॥ तदनन्तर प्रातःकाल की तुरही और वन्दीजनों के मांगलिक शब्दों से जागकर रावण ने शरीर सम्बन्धी समस्त कार्य किये ॥५७॥ सूर्योदय हुआ सो मानो सूर्य समस्त जगह भ्रमण कर अन्य आश्रय न देख पुन: रावण की शरण में आया ॥५८॥ तदनन्तर रावण ने नर्मदा नदी देखी । नर्मदा मधुर शब्द करने वाले नाना पक्षियों के समूह के साथ मानो अत्यधिक वार्तालाप ही कर रही थी॥५९॥ फेन के समूह से ऐसी जान पड़ती थी मानो हँस ही रही हो । उसका जल शुद्ध स्फटिक के समान निर्मल था और वह हाथियों से सुशोभित थी ॥६०॥ वह नर्मदा तरंगरूपी भ्रकुटी के विलास से युक्त थी, आवर्तरूपी नाभि से सहित थी, तैरती हुई मछलियाँ ही उसके नेत्र थे, दोनों विशाल तट ही स्थूल नितम्ब थे, नाना फूलों से वह व्याप्त थी और निर्मल जल ही उसका वस्‍त्र था । इस प्रकार किसी उत्तम नायिका के समान नर्मदा को देख रावण महा प्रीति को प्राप्त हुआ ॥६१-६२॥ वह नर्मदा कहीं तो उग्र मगरमच्छों के समूह से व्याप्त होने के कारण गम्भीर थी, कहीं वेग से बहती थी, कहीं मन्द गति से बहती थी और कहीं कुण्डल की तरह टेढ़ी-मेढ़ी चाल से बहती थी ॥६३॥ नाना चेष्टाओं से भरी हुई थी, तथा भयंकर होने पर भी रमणीय थी । जिसका चित्त कौतुक से व्याप्त था ऐसे रावण ने बड़े आदर के साथ उस नर्मदा नदी में प्रवेश  ॥६४॥</div>
<div class=paragraph>अथानन्तर जो अपने बल से पृथिवी पर प्रसिद्ध था ऐसा माहिष्मती का राजा सहस्ररश्मि भी उसी समय अन्य दिशा से नर्मदा में प्रविष्ट हुआ ॥६५॥ यह सहस्ररश्मि यथार्थ में परम सुन्दर था क्योंकि उत्कृष्ट कान्ति को धारण करने वाली हजारों स्त्रियाँ उसके साथ थीं ॥६६॥ उसने उत्कृष्ट कलाकारों के द्वारा नाना प्रकार के जल यन्त्र बनवाये थे सो उन सबका आश्रय कर आश्चर्य को उत्पन्न करनेवाला सहस्ररश्मि नर्मदा में उतरकर नाना प्रकार की क्रीड़ा कर रहा था ॥६७॥ उसके साथ यन्त्र निर्माण को जानने वाले ऐसे अनेक मनुष्य थे जो समुद्र का भी जल रोकने में समर्थ थे फिर नदी की तो बात ही क्या थी । इस प्रकार अपनी इच्छानुसार वह नर्मदा में भ्रमण कर रहा था ॥68॥ यन्त्रों के प्रयोग से नर्मदा का जल क्षण-भर में रुक गया था इसलिए नाना प्रकार की क्रीड़ा में निपुण स्त्रियाँ उसके तट पर भ्रमण कर रही थीं ॥६६॥ उन स्त्रियों के अत्यन्त पतले और उज्ज्वल वस्त्र जल का सम्बन्ध पाकर उनके नितम्ब स्थलों से एकदम श्लिष्ट हो गये थे इसलिए जब पति उनकी ओर आँख उठाकर देखता था तब वे लज्जा से गड जाती थीं ॥७०॥ शरीर का लेप धुल जाने के कारण जो नखक्षतों से चिह्नित स्तन दिखला रही थी ऐसी कोई एक स्त्री अपनी सौत के लिए ईर्ष्या उत्पन्न कर रही थी ॥७१ ॥ जिसके समस्त अंग दिख रहे थे ऐसी कोई उत्तम स्त्री लजाती हुई दोनों हाथों से बड़ी आकुलता के साथ पति की ओर पानी उछाल रही थी ॥७२॥ कोई अन्य स्त्री सौत के नितम्ब स्थल पर नखक्षत देखकर क्रीड़ाकमल की नाल से पति पर प्रहार कर रही थी ॥७३॥ कोई एक स्वभाव की क्रोधिनी स्त्री मौन लेकर निश्चल खड़ी रह गयी थी तब पति ने चरणों में प्रणाम कर उसे किसी तरह सन्तुष्ट किया ॥७४॥ राजा सहस्ररश्मि जब तक एक स्त्री को प्रसन्न करता था तब तक दूसरी स्त्री रोष को प्राप्त हो जाती थी । इस कारण वह समस्त स्त्रियों को बड़ी कठिनाई से सन्तुष्ट कर सका था ॥७५॥ उत्तमोत्तम स्त्रियों से घिरा, मनोहर रूप का धारक वह राजा, किसी स्त्री की ओर देखकर, किसी का स्पर्श कर, किसी के प्रति कोप प्रकट कर, किसी के प्रति अनेक प्रकार की प्रसन्नता प्रकट कर, किसी को प्रणाम कर, किसी के ऊपर पानी उछालकर, किसी को कर्णा-भरण से ताड़ित कर, किसी का धोखे से वस्त्र खींचकर, किसी को मेखला से बाँधकर, किसी के पास से दूर हटकर, किसी को भारी डाँट दिखाकर, किसी के साथ सम्पर्क कर, किसी के स्तनों में कम्पन उत्पन्न कर, किसी के साथ हँसकर, किसी के आभूषण गिराकर, किसी को गुदगुदा कर, किसी के प्रति भौंह चलाकर, किसी से छिपकर, किसी के समक्ष प्रकट होकर तथा किसी के साथ अन्य प्रकार के विभ्रम दिखाकर नर्मदा नदी में बडे-आनन्द से उस तरह क्रीड़ा कर रहा था जिस प्रकार कि देवियों के साथ इन्द्र क्रीड़ा किया करता है ॥७६-७९॥ उदार हृदय को धारण करने वाली उन स्त्रियों के जो आभूषण बालू के ऊपर गिर गये थे उन्होंने निर्माल्य की माला के समान फिर उन्हें उठाने की इच्छा नहीं की थी ॥८०॥ किसी स्‍त्री ने चन्दन के लेप से पानी को सफेद कर दिया था तो किसी ने केशर के द्रव से उसे सुवर्ण के समान पीला बना दिया था ॥८१॥ जिनकी पान की लालिमा धुल गयी थी ऐसे स्त्रियों के ओंठ तथा जिनका काजल छूट गया था ऐसे नेत्रों की कोई अद्भुत ही शोभा दृष्टि गोचर हो रही थी ॥८२॥ तदनन्तर यन्त्र के द्वारा छोड़े हुए जल के बीच में वह राजा, काम उत्पन्न करने वाली अनेक उत्कृष्ट स्त्रियों के साथ इच्छानुसार क्रीड़ा करने लगा ॥८३॥ उस समय तट के समीपवर्ती जल में विचरण करने वाले पक्षी मनोहर शब्द कर रहे थे सो ऐसा जान पड़ता था मानो जल के भीतर क्रीड़ा करने वाली स्त्रियों ने अपने आभूषणों का शब्द उनके पास धरोहर ही रख दिया हो ॥८४॥ उधर यह सब चल रहा था इधर रावण ने भी सुखपूर्वक स्थान कर घुले हुए उत्तम वस्त्र पहने और अपने मस्तक को बड़ी सावधानी से सफेद वस्त्र से युक्त किया ॥८५॥ जिसे नियुक्त मनुष्य सदा बड़ी सावधानी से साथ लिये रहते थे ऐसी स्वर्ण तथा रत्न निर्मित अर्हन्त भगवान की प्रतिमा को रावण ने नदी के उस तीर पर स्थापित कराया जो कि नदी के बीच नया निकला था, मनोहर था, सफेद तथा देदीप्यमान था, बालू के द्वारा निर्मित ऊँचे चबूतरे से सुशोभित था, जहाँ वैडूर्यमणि की छड़ियों पर चन्दोवा तानकर उस पर मोतियों की झालर लटकायी गयी थी, और जो सब प्रकार के उपकरण इकट्ठे करने में व्यय परिजनों से भरा था ॥८६-८७॥ प्रतिमा स्थापित कर उसने भारी सुगन्धि से भ्रमरों को आकर्षित करने वाले धूप, चन्दन, पुष्प तथा मनोहर नैवेद्य के द्वारा बड़ी पूजा की और सामने बैठकर चिरकाल तक स्तुति के पवित्र अक्षरों से अपने मुख को सहित किया ॥८९-९०॥ अथानन्तर रावण पूजा में निमग्न था कि अचानक ही उसकी पूजा सब ओर से फेन तथा बबूलों से युक्त, मलिन एवं वेगशाली जल के पूर से नष्ट हो गयी ॥९१॥ तब रावण ने शीघ्र ही प्रतिमा ऊपर उठाकर कुपित हो लोगों से कहा कि मालूम करो क्या बात है? ॥९२॥ तदनन्तर लोगों ने वेग से जाकर और वापस लौटकर निवेदन किया कि हे नाथ! आभूषणों से परम अभ्युदय को प्रकट करनेवाला कोई मनुष्य सुन्दर स्त्रियों के बीच बैठा है । तलवार को धारण करने वाले मनुष्य दूर खड़े रहकर उसे घेरे हुए हैं । नाना प्रकार के बड़े-बड़े यन्त्र उसके पास विद्यमान हैं । निश्चय ही यह कार्य उन सब यन्त्रों का किया है ॥९३-९५॥ हमारा ध्यान है कि उसके पास जो पुरुष हैं वे तो व्यवस्था मात्र के लिए हैं यथार्थ में उसका जो बल है वही दूसरों के लिए दुःख से सहन करने योग्य है ॥९६॥ लोक-कथा से सुना जाता है कि स्वर्ग में अथवा सुमेरु पर्वत पर इन्द्र नाम का कोई व्यक्ति रहता है पर हमने तो यह साक्षात् ही इन्द्र देखा है ॥९७॥ उसी समय रावण ने वीणा, बाँसुरी आदि से युक्त तथा जय-जय शब्द से निश्चित मृदंग का शब्द सुना । साथ ही हाथी, घोड़े और मनुष्यों का शब्द भी उसने सुना । सुनते ही उसकी भौंह चढ़ गयी । उसी समय उसने राजाओं को आज्ञा दी कि इस दुष्ट को शीघ्र ही पकड़ा जाये ॥९८-९९॥ आज्ञा देकर रावण फिर नदी के किनारे रत्न तथा सुवर्ण निर्मित पुष्पों से जिन प्रतिमा की उत्तम पूजा करने लगा ॥१००॥ विद्याधर राजाओं ने रावण की आज्ञा शेषाक्षत के समान मस्तक पर धारण की और तैयार हो वे शीघ्र ही शत्रु के सम्मुख दौड़ पड़े ॥१०१॥ तदनन्तर शत्रुदल को आया देख सहस्ररश्मि क्षण-भर में क्षुभित हो गया और स्त्रियों को अभय देकर शीघ्र ही जलाशय से बाहर निकला ॥१०२॥ तत्पश्चात् कल-कल सुनकर और जनसमूह से सब समाचार जानकर माहिष्मती के वीर शीघ्र ही तैयार हो बाहर निकल पड़े ॥१०३॥ जिस प्रकार वसन्त आदि ऋतुएँ सम्मेदाचल के पास एक साथ आ पहुँचती हैं उसी प्रकार नाना तरह के शस्त्रों को धारण करने वाले बहुत भारी अनुराग से भरे सामन्त सहस्ररश्मि के पास एक साथ आ पहुँचे । वे सामन्त हाथियों, घोड़ों और रथों पर सवार थे तथा पैदल चलने वाले सैनिकों से युक्त थे ॥१०४-१०५॥</div>
<div class=paragraph>परस्पर एक दूसरे की रक्षा करने में तत्पर तथा उत्साह से भरे सहस्ररश्मि के सामन्तों ने जब विद्याधरों की सेना आती देखी तो वे जीवन का लोभ छोड़ मेघ व्यूह की रचना कर स्वामी की आज्ञा के बिना ही युद्ध करने के लिए उठ खड़े हुए ॥१०६-१०७॥ इधर जब रावण की सेना युद्ध करने के लिए उद्यत हुई तब आकाश में सहसा देवताओं के निम्नांकित वचन विचरण करने लगे ॥१०८॥ देवताओं ने कहा कि अहो! वीर लोग यह बड़ा अन्याय करना चाहते हैं कि भूमि-गोचरियों के साथ विद्याधर युद्ध करने के लिए उद्यत हुए हैं ॥१०९॥ ये बेचारे भूमिगोचरी थोड़े तथा सरल चित्त हैं और विद्याधर इनके विपरीत विद्या तथा माया को करने वाले एवं संख्या में बहुत हैं ॥११०॥ इस प्रकार आकाश में बार-बार कहे हुए इस आकुलतापूर्ण शब्द को सुनकर अच्छी प्रवृत्ति वाले विद्याधर लज्जा से युक्त होते हुए पृथिवी पर आ गये ॥१११॥ तदनन्तर समान योद्धाओं के द्वारा प्रारम्भ किये हुए युद्ध में रावण के पुरुष परस्पर तलवार, बाण, गदा और भाले आदि से प्रहार करने लगे ॥११२॥ रथों के सवार रथों के सवारों के साथ, घुड़सवार घुड़सवारों के साथ, हाथियों के सवार हाथियों के सवारों के साथ, और पैदल सैनिक पैदल सैनिकों के साथ युद्ध करने लगे ॥११३॥ जिन्हें क्रम-क्रम से पराजय प्राप्त हो रहा था और जिनके शस्त्र-समूह की टक्कर से अग्नि उत्पन्न हो रही थी ऐसे योद्धाओं ने न्यायपूर्वक युद्ध करना शुरू किया ॥११४॥ जब सहस्ररश्मि ने अपनी सेना को शीघ्र ही नष्ट होने के निकट देखा तब उत्तम रथ पर सवार हो तत्काल आ पहुँचा ॥११५॥ उत्तम किरीट और कवच को धारण करनेवाला सहस्ररश्मि उत्कृष्ट तेज को धारण करता था इसलिए विद्याधरों की सेना देख वह जरा भी भयभीत नहीं हुआ ॥११६॥ तदनन्तर स्वामी से सहित होने के कारण जिनका तेज पुन: वापस आ गया था, जिनके ऊपर खुले हुए छत्र लग रहे थे और जिन्होंने घावों का कष्ट भुला दिया था ऐसे रण निपुण भूमिगोचरी राक्षसों की सेना में इस प्रकार घुस गये जिस प्रकार कि मदोन्मत्त हाथी गहरे समुद्र में घुस जाते हैं ॥११७-११८॥ जिस प्रकार वायु मेघों को उड़ा देता है उसी प्रकार अत्यधिक क्रोध को धारण करनेवाला सहस्ररश्मि बाणों के समूह से शत्रुओं को उड़ाने लगा ॥११९॥ यह देख द्वारपाल ने रावण से निवेदन किया कि हे देव ! देखो जगत् को तृण के समान तुच्छ देखने वाले, रथ पर बैठे धनुषधारी इस किसी राजा ने बाणों के समूह से तुम्हारी सेना को एक योजन पीछे खदेड़ दिया है ॥१२०-१२१॥ तदनन्तर सहस्ररश्मि को सम्मुख आता देख दशानन त्रिलोकमण्डन नामक हाथी पर सवार हो चला । शत्रु जिसे भयभीत होकर देख रहे थे तथा जिसका तेज अत्यन्त दु:सह था ऐसे रावण ने बाणों का समूह छोड़कर सहस्ररश्मि को रथरहित कर दिया ॥१२२-१२३॥ तब सहस्ररश्मि उत्तम हाथी पर सवार हो क्रुद्ध होता हुआ वेग से पुन: रावण के सम्मुख आया ॥१२४॥ इधर सहस्ररश्मि के द्वारा छोड़े हुए पैने बाण कवच को भेदकर रावण के अंगों को विदीर्ण करने लगे ॥१२५॥ उधर रावण ने सहस्ररश्मि के प्रति जो बाण छोड़े थे उन्हें वह शरीर से खींचकर हँसता हुआ जोर से बोला ॥१२६॥ कि अहो रावण ! तुम तो बड़े धनुर्धारी मालूम होते हो । यह उपदेश तुम्हें किस कुशल गुरु से प्राप्त हुआ है? ॥१२७॥ अरे छोकड़े ! भले धनुर्वेद पढ़ और कयास कर, फिर मेरे साथ युद्ध करना । तू नीति से रहित जान पड़ता है ॥१२८॥ तदनन्तर उक्त कठोर वचनों से बहुत भारी क्रोध को प्राप्त हुए रावण ने एक भाला सहस्ररश्मि के ललाट पर मारा ॥१२६॥ जिससे रुधिर की धारा बहने लगी तथा आँखें घूमने लगीं । मूर्छित हो पुन: सावधान होकर जब तक वह बाण ग्रहण करता है तब तक रावण ने वेग से उछलकर उस धैर्यशाली को जीवित ही पकड़ लिया ॥१३०-१३१॥ रावण उसे बाँधकर अपने डेरे पर ले गया । विद्याधर उसे बड़े आश्चर्य से देख रहे थे । वे सोच रहे थे कि यदि यह किसी तरह उछलकर छूटता है तो फिर इसे कौन पकड़ सकेगा? ॥१३२॥</div>
<div class=paragraph>तदनन्तर सन्ध्यारूपी प्राकार से वेष्टित होता हुआ सूर्य अस्त हो गया सो ऐसा जान पड़ता था मानो सहस्ररश्मि के इस वृत्तान्त से उसने कुछ नीति को प्राप्त किया था अर्थात् शिक्षा ग्रहण की थी ॥१३३॥ अच्छे और बुरे को समान करने वाले अन्धकार से लोक आच्छादित हो गया सो ऐसा जान पड़ता था मानो रावण के द्वारा छोड़े हुए बहुत भारी क्रोध से ही आच्छादित हुआ हो ॥१३४॥ तदनन्तर अन्धकार के हरने में निपुण चन्द्रमा का बिम्ब उदित हुआ सो ऐसा जान पड़ता था मानो युद्ध से उत्पन्न हुआ रावण का अत्यन्त निर्मल यश ही हो ॥१३५॥ उस समय कोई तो घायल सैनिकों के घावों पर मरहमपट्टी लगा रहे थे, कोई योद्धाओं के पराक्रम का वर्णन कर रहे थे, कोई गुमे हुए सैनिकों की तलाश कर रहे थे और कोई, जिन्हें घाव नहीं लगे थे सो रहे थे । इस प्रकार यथायोग्य कार्यों से रावण की सेना की रात्रि व्यतीत हुई । प्रभात हुआ तो प्रभात सम्बन्धी तुरही के शब्द से रावण जागृत हुआ ॥१३६-१३७॥ तदनन्तर परम राग को धारण करता हुआ सूर्य काँपता-काँपता उदित हुआ सो ऐसा जान पड़ता था मानो रावण का समाचार जानने के लिए उदित हुआ हो ॥१३८॥</div>
<div class=paragraph>अथानन्तर सहस्ररश्मि के पिता शतबाहु, जो दिगम्बर थे, जिन्हें जंघाचारण ऋद्धि प्राप्त थी, जो महाबाहु, महा तपस्वी, चन्द्रमा के समान सुन्दर, सूर्य के समान तेजस्वी, मेरु के समान स्थिर और समुद्र के समान गम्भीर थे, पुत्र को बँधा सुनकर रावण के समीप आये । उस समय रावण अपने शरीर सम्बन्धी कार्यों से निपटकर सभा के बीच में सुख से बैठा था और मुनिराज शतबाहु प्रशान्त-चित्त एवं लोगों से स्नेह करने वाले थे ॥१३६-१४१॥ रावण, मुनिराज को दूर से ही देखकर खड़ा हो गया । उसने सामने जाकर तथा पृथ्वी पर मस्तक टेककर नमस्कार किया ॥१४२॥ जब मुनिराज उत्कृष्ट प्रासुक आसन पर विराजमान हो गये तब रावण पृथ्वी पर दोनों हाथ जोड़कर बैठ गया । उस समय उसका सारा शरीर विनय से नम्रीभूत था ॥१४३॥ रावण ने कहा कि हे भगवद् ! आप कृतकृत्य हैं अत: मुझे पवित्र करने के सिवाय आपके यहाँ आने में दूसरा कारण नहीं है ॥१४४॥ तब कुल, वीर्य और विभूति के द्वारा रावण की प्रशंसा कर वचनों से अमृत झलते हुए की तरह मुनिराज कहने लगे कि ॥१४५॥ हे आयुष्मन् ! तुम्हारे शुभ संकल्प से यही बात है फिर भी मैं एक बात कहता हूँ सो सुन ॥१४६॥ यतश्च शत्रुओं का पराभव करने मात्र से क्षत्रियों के कृतकृत्यपना हो जाता है अत: तुम मेरे पुत्र सहस्ररश्मि को छोड़ दो ॥१४७॥ तदनन्तर रावण ने मन्त्रियों के साथ इशारों से सलाह कर नम्र हो मुनिराज से कहा कि हे नाथ! मेरा निम्र प्रकार निवेदन है । मैं इस समय राजलक्ष्मी से उन्मत्त एवं हमारे पूर्वजों का अपराध करने वाले विद्याधराधिपति इन्द्र को वश करने के लिए प्रयाण कर रहा हूँ ॥१४८-१४९॥ सो इस प्रयाणकाल में मनोहर रेवा नदी के किनारे चक्ररत्न रखकर मैं बालू के निर्मल चबूतरे पर जिनेन्द्र भगवान की पूजा करने के लिए बैठा था सो इस भोगी-विलासी सहस्ररश्मि के यन्त्र रचित वेगशाली जल से उपकरणों के साथ-साथ मेरी वह सब पूजा अचानक बह गयी ॥१५०-१५१॥ जिनेन्द्र भगवान की पूजा के नष्ट हो जाने से मुझे बहुत क्रोध उत्पन्न हुआ सो इस क्रोध के कारण ही मैंने यह कार्य किया है । प्रयोजन के बिना मैं किसी मनुष्य से द्वेष नहीं करता ॥१५२॥ जब मैं पहुँचा तब इस मानी एवं प्रमादी ने यह भी नहीं कहा कि मुझे ज्ञान नहीं था अत: क्षमा कीजिए ॥१५३॥ जो भूमिगोचरी मनुष्यों को जीतने के लिए समर्थ नहीं है वह विद्याओं के द्वारा नाना प्रकार की चेष्टाएँ करने वाले विद्याधरों को कैसे जीत सकेगा? ॥११४॥ यही सोचकर मैं पहले अहंकारी भूमिगोचरियों को वश कर रहा हूँ । उसके बाद श्रेणी के क्रम से विद्याधराधिपति इन्द्र को वश करूँगा ॥१५५॥ इसे मैं वश कर चुका हूँ अत: इसको छोड़ना न्यायोचित ही है फिर जिनके दर्शन केवल पुण्यवान् मनुष्यों की ही हो सकते हैं ऐसे आप आज्ञा प्रदान कर रहे हैं अत: कहना ही क्या है? ॥१५६॥ तदनन्तर रावण के पुत्र इन्द्रजित्  ने कहा कि आपने बिलकुल ठीक कहा है सो उचित ही है क्योंकि आप जैसे नीतिज्ञ राजा को छोड़कर दूसरा ऐसा कौन कह सकता है? ॥१५७॥</div>
<div class=paragraph>तदनन्तर रावण का आदेश पाकर मारीच नामा मन्त्री ने हाथ में नंगी तलवार लिये हुए अधिकारी मनुष्यों के द्वारा सहस्ररश्मि को सभा में बुलवाया ॥१५8॥ सहस्ररश्मि पिता के चरणों में नमस्कार कर भूमि पर बैठ गया । रावण ने क्रोधरहित होकर बड़े सम्मान के साथ उससे कहा ॥१५९॥ कि आज से तुम मेरे चौथे भाई हो । चूँकि तुम महाबलवान् हो अत: तुम्हारे साथ मैं इन्द्र की विडम्बना करने वाले राजा इन्द्र को जीतूंगा ॥१६०॥ मैं तुम्हारे लिए मन्दोदरी की छोटी बहन स्वयंप्रभा दूँगा । हे सुन्दर आकृति के धारक! तुमने जो किया है वह मुझे प्रमाण है ॥१६१। सहस्ररश्मि बोला कि मेरे इस क्षणभंगुर राज्य को धिक्कार है। जो प्रारम्भ में रमणीय दिखते हैं और अन्त में जो दुःखों से बहुल होते हैं उन विषयों को धिक्कार है ॥१६२॥ उस स्वर्ग के लिए धिक्कार है जिससे कि च्युति अवश्यम्भावी है। दुःख के पात्र स्वरूप इस शरीर को धिक्कार है और जो चिरकाल तक दुष्ट कर्मों से ठगा गया ऐसे मुझे भी धिक्कार है ॥१६३॥ अब तो मैं वह काम करूँगा जिससे कि फिर संसार में नहीं पडूँ। अत्यन्त दु:खदायी गतियों में घूमता-घूमता मैं बहुत खिन्न हो चुका हूँ ॥१६४॥ इसके उत्तर में रावण ने कहा कि हे भद्र ! दीक्षा तो वृद्ध मनुष्यों के लिए शोभा देती है अभी तो तुम नवयौवन से सम्पन्न हो ॥१६५॥ सहस्ररश्मि ने रावण की बात काटते हुए बीच में ही कहा कि मृत्यु को ऐसा विवेक थोड़ा ही है कि वह वृद्ध जन को ही ग्रहण करे यौवन वाले को नहीं । अरे! यह शरीर शरद्ऋतु के बादल के समान अकस्मात् ही नष्ट हो जाता है ॥१६६॥ हे रावण! यदि भोगों में कुछ सार होता तो उत्तम बुद्धि के धारक पिताजी ने ही उनका त्याग नहीं किया होता ॥१६७॥ ऐसा कहकर उसने दृढ़ निश्चय के साथ पुत्र के लिए राज्य सौंपा और दशानन से क्षमा याचना कर पिता शतबाहु के समीप दीक्षा धारण कर ली ॥१६८॥ सहस्ररश्मि ने अपने मित्र अयोध्या के राजा अनरण्य से पहले कह रखा था कि जब मैं दिगम्बर दीक्षा धारण करूँगा तब तुम्हारे लिए खबर दूँगा और अनरण्य ने भी सहस्ररश्मि से ऐसा ही कह रखा था सो इस कथन के अनुसार सहस्ररश्मि ने खबर देने के लिए अनरण्‍य के पास आदमी भेजे ॥१६६-१७०॥ गये हुए पुरुषों ने जब अनरण्य से सहस्ररश्मि के वैराग्य की वार्ता कही तो उसे सुनकर उसके नेत्र आँसुओं से भर गये । उस महापुरुष के गुणों का स्मरण कर वह चिरकाल तक विलाप करता रहा ॥१७१॥ जब विषाद कम हुआ तो महाबुद्धिमान् अनरण्य ने कहा कि उसके पास रावण क्या आया! मानो शत्रु के वेष में भाई ही उसके पास आया ॥१७२॥ वह रावण कि जिसने अत्यन्त अनुकूल होकर विषयों से मोहित हो चिरकाल तक ऐश्वर्य रूपी पिंजडे के अन्दर स्थित रहनेवाले इस मनुष्य रूपी पक्षी को मुक्त किया है ॥१७३॥ माहिष्मती के राजा सहस्ररश्मि को धन्य है जो रावण के सम्यग्ज्ञानरूपी जहाज का आश्रय ले संसाररूपी सागर को तैरना चाहता है ॥१७४॥ जो अन्त में अत्यन्त दुःख देने वाले राज्य नामक पाप को छोड़कर जिनेन्द्र प्रणीत व्रत को प्राप्त हुआ है अब उसकी कृतकृत्यता का क्या पूछना ॥१७१॥ इस प्रकार सहस्ररश्मि की प्रशंसा कर अनरण्य भी संसार से भयभीत हो पुत्र के लिए राज्यलक्ष्मी सौंप बड़े पुत्र के साथ मुनि हो गया ॥१७६॥</div>
<div class=paragraph>गौतम स्वामी राजा श्रेणिक से कहते हैं कि हे राजन् ! जब उत्कृष्ट कर्म का निमित्त मिलता है तब शत्रु अथवा मित्र किसी के भी द्वारा इस जीव को कल्याणकारी बुद्धि प्राप्त हो जाती है पर जब तक निकृष्ट कर्म का उदय रहता है तब तक प्राप्त नहीं होती ॥१७७॥ जो जिसके मन को अच्छे कार्य में लगा देता है यथार्थ में वही उसका बान्धव है और जो जिसके मन को भोगोपभोग की वस्तुओं में लगाता है वही उसका वास्तविक शत्रु है ॥१७८॥ इस प्रकार सहस्ररश्मि का ध्यान करता हुआ जो मनुष्य मुनियों के समान शीलरूपी सम्पदा से युक्त राजा अनरण्य का चरित्र सुनता है वह सूर्य के समान निर्मलता को प्राप्त होता है ॥१७९॥</div><hr class=type_7>
<a href='#home' class=index>&#x1f3e0;</a>
<br><div class=title id=gatha-011><span class=incFontSz>+ </span><a href=#index>एकादस पर्व</a><span class=decFontSz> -</span></div><div class=gatha>एकादस पर्व</div>
<div class=paragraph>अथानन्तर रावण ने पृथ्वी पर जिन-जिन राजाओं को मानी सुना उन सबको नम्रीभूत किया ॥१॥ जिन राजाओं को इसने वश किया था उनका सम्मान भी किया और ऐसे उन समस्त राजाओं से वेष्टित होकर उसने बड़े-बड़े ग्रामों से सहित पृथ्वी को देखते हुए सुभूमचक्रवर्ती के समान भ्रमण किया ॥२॥ इसके साथ नाना देशों में उत्पन्न हुए नाना आकार के मनुष्य थे । वे मनुष्य नाना प्रकार के आभूषण पहने हुए थे, नाना प्रकार की उनकी चेष्टाएँ थीं और नाना प्रकार के वाहनों पर वे आरूढ़ थे ॥३॥ वह जीर्ण मन्दिरों का जीर्णोद्धार कराता जाता था और देवाधिदेव जिनेन्द्रदेव की बड़े भाव से पूजा करता था ॥४॥ जैनधर्म के साथ द्वेष रखनेवाले दुष्ट मनुष्यों को नष्ट करता था और दरिद्र मनुष्यों को-दया से युक्त हो धन से परिपूर्ण करता था ॥५॥ सम्यग्दर्शन से शुद्ध जनों की बड़े स्नेह से पूजा करता था और जो मात्र जैन-मुद्रा को धारण करने वाले थे ऐसे मुनियों को भी भक्ति पूर्वक प्रणाम करता था ॥६॥ जिस प्रकार उत्तरायण के समय सूर्य दु:सह प्रताप बिखेरता हुआ उत्तर दिशा की ओर प्रस्थान करता है उसी प्रकार रावण ने भी पुण्य कर्म के उदय से दु:सह प्रताप बिखेरते हुए उत्तर दिशा की ओर प्रस्थान किया ॥७॥</div>
<div class=paragraph>अथानन्तर रावण ने सुना कि राजपुर का राजा बहुत बलवान् है । वह बहुत भारी अहंकार को धारण करता हुआ कभी किसी को प्रणाम नहीं करता है ॥८॥ जन्म से ही लेकर दुष्ट-चित्त है, लौकिक मिथ्या मार्ग से मोहित है, और प्राणियों का विध्वंस कराने वाले यज्ञ दीक्षा नामक महापाप को प्राप्त है अर्थात् यज्ञ क्रिया में प्रवृत्त है ॥९॥ तदनन्तर यज्ञ का कथन सुन राजा श्रेणिक ने गौतम गणधर से पूछा कि हे विभो! अभी रावण की कथा रहने दीजिए । पहले मैं इस यज्ञ की उत्पत्ति जानना चाहता हूँ कि जीवों का विघात करने वाले जिस यज्ञ में दुष्टजन प्रवृत्त हुए हैं ॥१०-११॥ तब गणधर बोले कि हे श्रेणिक! सुन, तूने बहुत अच्छा प्रश्न कि‍या है । इस यज्ञ के द्वारा बहुत से जन मोहित हो रहे हैं ॥१२॥</div>
<div class=paragraph>अयोध्या नगरी में इक्ष्‍वाकुकुल का आभूषण स्वरूप एक ययाति नाम का राजा था और सुरकान्ता नाम की उसकी रानी थी ॥१३॥ उन दोनों के वसु नाम का पुत्र हुआ । जब वह पढ़ने के योग्य हुआ तब क्षीरकदम्बक नामक गुरु के लिए सौंपा गया । क्षीरकदम्बक की स्‍त्री का नाम स्वस्तिमती था ॥॥ किसी एक दिन सर्व शास्त्रों में निपुण क्षीरकदम्बक, वन के मध्य में नारद आदि शिष्यों को आरण्यक शास्त्र पढ़ा रहा था ॥१५॥ वहीं आकाशमार्ग से विहार करने वाले चारण मुनियों का संघ विराजमान था । उनमें से एक दयालु मुनि ने इस प्रकार कहा कि इन चार प्राणियों में से एक नरक को प्राप्त होगा । मुनि के वचन सुन क्षीरकदम्बक अत्यन्त भयभीत हो गया ॥१६-१७॥ तदनन्तर उसने नारद, पर्वत और वसु इन तीनों शिष्यों को अपने-अपने घर भेज दिया और वे शिष्य भी बन्धन से छोड़े गये बछड़ों के समान सन्तुष्ट होते हुए अपने-अपने घर गये ॥१८॥ जब पर्वत अकेला ही घर पहुँचा तब उसकी माता स्वस्तिमती ने पूछा कि हे पुत्र! तुम्हारे पिता कहाँ हैं जिससे कि तुम अकेले ही आये हो ॥१९॥ पर्वत ने माता को उत्तर दिया कि उन्होंने कहा था कि पीछे आते हैं । पति के आगमन की प्रतीक्षा करते हुए स्वस्तिमती का दिन समाप्त हो गया ॥२०॥ जब दिन का बिलकुल अन्त हो गया और सघन अन्धकार फैल चुका फिर भी वह नहीं आया तब स्वस्तिमती शोक के भार से आक्रान्त हो पृथ्वी पर गिर पड़ी ॥२१॥ वह दुःख से पीड़ित हो चकवी के समान इस प्रकार विलाप करने लगी कि हाय-हाय मैं बड़ी मन्दभाग्य हूँ जो पति के द्वारा छोड़ी गयी ॥२२॥ क्या मेरा पति किसी पापी मनुष्य के द्वारा मृत्यु को प्राप्त हुआ है अथवा किसी कारण परदेश को चला गया है? ॥२३॥ अथवा समस्त शास्त्रों में कुशल होने से वैराग्य को प्राप्त हो सर्व परिग्रह का त्याग कर मुनिदीक्षा को प्राप्त हुआ है? ॥२४॥ इस प्रकार विलाप करते-करते स्वस्तिमती की रात्रि भी व्यतीत हो गयी । जब प्रातःकाल हुआ तब पर्वत पिता को खोजने के लिए गया ॥२५॥ लगातार कुछ दिनों तक खोज करने के बाद पर्वत ने देखा कि हमारे पिता नदी के तटवर्ती उद्यान में मुनि होकर विद्यमान हैं । संघ सहित गुरु के समीप विनय से बैठे हैं ॥२६॥ उसने दूर से ही लौटकर माता से कहा कि मेरा पिता नग्न मुनियों और उनके भक्तों द्वारा प्रतारित हो नग्न हो गया है ॥२७॥ तदनन्तर स्वस्तिमती ने जब निश्चय से यह जान लिया कि अब पति का समागम मुझे प्राप्त नहीं होनेवाला है तब वह अत्यन्त दुःखी हुई । वह दोनों हाथों से स्तनों को पीटती  एवं जोर से चिल्लाती हुई रुदन करने लगी ॥२८॥ यह वृत्तान्त सुन धर्म स्नेही नारद शोक से व्याकुल होता हुआ अपनी गुरानी को देखने के लिए आया ॥२९॥ उसे देख वह और भी अधिक स्तन पीटकर रोने लगी सो ठीक ही है क्योंकि यह स्वाभाविक बात है कि आप्तजनों के समक्ष शोक बढ़ने लगता है ॥३०॥ नारद ने कहा कि हे माताजी ! व्यर्थ ही शोक क्यों करती हो क्योंकि इस समय शोक करने से निर्मल बुद्धि के धारक गुरुजी वापस नहीं आवेंगे ॥31॥ सुन्दर चेष्टाओं के धारक गुरुजी पर पुण्यकर्म ने बड़ा अनुग्रह किया है कि जिससे वे जीवन को चंचल जानकर तप करने के लिए उद्यत हुए हैं ॥३२॥ इस प्रकार नारद के समझाने पर उसका शोक क्रम-क्रम से हल्का हो गया । स्वस्तिमती कभी तो पीत की निन्दा करती थी कि वे एक अबला को असहाय छोड़कर चल दिये और कभी उनके गुणों का चिन्तवन कर स्तुति करती थी कि इनकी निर्लेपता कितनी उच्च कोटि की थी । इस प्रकार निन्दा और स्तुति करती हुई वह घर में रहने लगी ॥३३॥</div>
<div class=paragraph>इसी घटना से तत्वों का जानकार ययाति राजा भी वसु के लिए राज्यभार सौंपकर महामुनि हो गया ॥३४॥ नवीन राजा वसु की पृथिवी पर बड़ी प्रतिष्ठा बढ़ी। आकाश स्फटिक की लम्बी-चौड़ी शिला पर उसका सिंहासन स्थित था सो लोक में ऐसी प्रसिद्धि हुई कि सत्य के बल पर वसु आकाश में निराधार स्थित है ॥३५॥ अथानन्तर एक दिन नारद की पर्वत के साथ शास्त्र का वास्तविक अर्थ प्रकट करने पर तत्पर निम्नलिखित चर्चा हुई ॥३६॥ नारद ने कहा कि सबको जानने देखने वाले अर्हन्त भगवान ने अणुव्रत और महाव्रत के भेद से धर्म दो प्रकार का कहा है ॥३७॥ हिंसा, झूठ, चोरी, कुशील और परिग्रह इन पांच पापों से विरक्त होने को व्रत कहते हैं । यह व्रत प्रत्येक व्रत की पाँच-पाँच भावनाओं से सहित होता है ॥३८॥ जो उक्त पापों का सर्वदेश त्याग करने में समर्थ हैं वे महाव्रत ग्रहण करते हैं और जो घर में रहते हैं ऐसे शेष जन अणुव्रत धारण करते हैं ॥३९॥ जिनेन्द्र भगवान ने गृहस्थों का एक व्रत अतिथिसंविभाग बतलाया है जो पात्रादि के भेद से अनेक प्रकार का है । यज्ञ का अन्तर्भाव इसी अतिथिसंविभाग व्रत में होता है ॥४०॥ ग्रन्थों के अर्थ की गाँठ खोलने वाले दयालु मुनियों ने अजैर्यष्टव्यम् इस वाक्य का यह अर्थ बतलाया है ॥४१॥ कि अज उस पुराने धान को कहते हैं जिसमें कि कारण मिलने पर भी अंकुर उत्पन्न नहीं होते । ऐसे धान से ही यज्ञ करना चाहिए ॥४२॥ नारद की इस व्याख्या को सुनकर तमक कर पर्वत बोला कि नहीं अज नाम पशु का है अत: उनकी हिंसा करनी चाहिए यही यज्ञ कहलाता है ॥४३॥ इसके उत्तर में नारद ने कुपित होकर दुष्ट पर्वत से कहा कि ऐसा मत कहो क्योंकि ऐसा कहने से भयंकर वेदना वाले नरक में पड़ोगे ॥४४॥ अपने पक्ष की प्रबलता सिद्ध करते हुए नारद ने यह प्रतिज्ञा भी की कि हम दोनों राजा वसु के पास चलें, वहाँ जो पराजित होगा उसकी जिह्वा काट ली जावे ॥45॥ आज राजा वसु के मिलने का समय निकल चुका है इसलिए कल इस बात का निश्चय होगा इतना कहकर पर्वत, अपनी माता के पास गया ॥४६॥ अभिमानी पर्वत ने कलह का मूल कारण माता के लिए कह सुनाया । इसके उत्तर में माता ने कहा कि हे पुत्र ! तूने मिथ्या बात कही है ॥४७॥ अनेकों बार व्याख्या करते हुए तेरे पिता से मैंने सुनी है कि अज उस धान को कहते हैं कि जिसमें अंकुर उत्पन्न नहीं होते ॥४८॥ तू देशान्तर में जाकर मांस भक्षण करने लगा इसलिए अभिमान से तूने यह मिथ्या बात कही है । यह बात तुझे दुःख का कारण होगी ॥४९॥ हे पुत्र ! निश्चित ही तेरी जिह्वा का छेद होगा । मैं अभागिनी पति और पुत्र से रहित होकर क्या करूँगी? ॥50॥ उसी क्षण उसे स्मरण आया कि एक बार राजा वसु ने मुझे गुरुदक्षिणा देना कहा था और मैंने उसे धरोहर के रूप में उन्हीं के पास रख दिया था । स्मरण आते हो वह तत्काल घबड़ायी हुई राजा वसु के पास पहुँची ॥५१॥ यह हमारी गुरानी है यह विचारकर राजा वसु ने उसका बहुत सत्कार किया, उसे प्रणाम किया और जब वह आसन पर सुख से बैठ गयी तब हाथ जोड़कर विनय से पूछा ॥५२॥ कि हे गुरानी! मुझे आज्ञा दीजिए । जिस कारण आप आयी हैं मैं उसे अभी सिद्ध करता हूँ । आप दुःखी-सी क्यों दिखाई देती हैं? ॥53॥ इसके उत्तर में स्वस्तिमती ने कहा कि हे पुत्र ! मैं तो निरन्तर दुःखी रहती हूँ क्योंकि पति के द्वारा छोड़ी हुई कौन-सी स्त्री सुख पाती है? ॥५४॥ सम्बन्ध दो प्रकार का है एक योनि सम्बन्धी और दूसरा शास्त्र-सम्बन्धी । इन दोनों में मैं शास्त्रीय सम्बन्ध को ही उत्तम मानती हूँ क्योंकि यह निर्दोष सम्बन्ध है ॥५५॥ चूँकि तुम मेरे पीत के शिष्य हो अत: तुम भी मेरे पुत्र हो । तुम्हारी लक्ष्मी को देखते हुए मुझे सन्तोष होता है ॥५६॥ हे पुत्र! एक बार तुमने कहा था कि दक्षिणा ले लो तब मैंने कहा था कि फिर किसी समय ले लूँगी -- स्मरण करो ॥५७॥ पृथिवी की रक्षा करने में तत्पर राजा लोग सदा सत्य बोलते हैं । यथार्थ में जो जीवों की रक्षा करने में तत्पर हैं वे ही ऋषि कहलाते हैं ॥५८॥ तुम सत्य के कारण जगत् में प्रसिद्ध हो अत: मेरे लिए वह दक्षिणा दो । गुरानी के ऐसा कहने पर राजा वसु ने विनय से मस्तक झुकाते हुए कहा ॥५९॥ कि हे माता! तुम्हारे कहने से मैं आज घृणित कार्य भी कर सकता हूँ । जो बात तुम्हारे मन में हो सो कहो; अन्यथा विचार मत करो ॥६०॥ तदनन्तर स्वस्तिमती ने उसके लिए नारद और पर्वत के विवाद का सब वृत्तान्त कह सुनाया और साथ ही इस बात की प्रेरणा की कि यद्यपि मेरे पुत्र का पक्ष मिथ्या ही है तो भी तुम इसका समर्थन करो ॥६१॥ राजा वसु यद्यपि शास्त्र के यथार्थ अर्थ को जानता था पर स्वस्तिमती ने उसे बार-बार प्रेरणा देकर अपने पक्ष में स्थिर रखा । इस तरह मूर्ख सत्य के वश हो राजा ने उसकी बात स्वीकृत कर ली ॥६२॥ तदनन्तर स्वस्तिमती राजा वसु के लिए बार-बार अनेकों प्रिय आशीर्वाद देकर अत्यन्त सन्तुष्ट होती हुई अपने घर गयी ॥६३॥ अथानन्तर दूसरे दिन प्रातःकाल ही नारद और पर्वत राजा वसु के पास गये । कुतूहल से भरे अनेकों लोग उनके साथ थे ॥६४॥ चार प्रकार के जनपद, नाना प्रजाजन, सामन्त और मन्त्री लोग शीघ्र ही उस वादस्थल में आ पहुँचे ॥६५॥ तदनन्तर सज्जनों के बीच नारद और पर्वत का बड़ा भारी विवाद हुआ । उनमें से नारद कहता था कि अज का अर्थ बीजरहित धान है और, पर्वत कहता था कि अज का अर्थ पशु है ॥६६॥ जब विवाद शान्त नहीं हुआ तब उन्होंने राजा वसु से पूछा कि हे महाराज! इस विषय में गुरु क्षीरकदम्बक ने जो कहा था सो आप कहो । आप अपनी सत्यवादिता से प्रसिद्ध हैं ॥६७॥ इसके उत्तर में राजा वसु ने कहा कि पर्वत ने जो कहा है वही गुरुजी ने कहा था । इतना कहते ही राजा स्फटिक पृथिवी पर गिर पड़ा ॥ ६८ ॥ लोग उस स्फटिक को नहीं जानते थे इसलिए यही समझते थे कि राजा वसु का सिंहासन आकाश में निराधार स्थित है ॥६9॥ नारद ने राजा को सम्बोधते हुए कहा कि वसो ! मिथ्या पक्ष का समर्थन करने से तुम्हारा सिंहासन पृथिवी पर आ पड़ा है । अत: अब भी सत्य पक्ष का समर्थन करना तुम्हें उचित है ॥70॥ परन्तु राजा वसु तो मोहरूपी मदिरा के नशा में इतना निमग्न था कि उसने फिर भी वही बात कही । इस पाप के फलस्वरूप राजा वसु शीघ्र ही सिंहासन के साथ ही साथ पृथिवी में धंस गया ॥७१॥ हिंसा धर्म की प्रवृत्ति चलाने से वह बहुत भारी पाप के भार से आक्रान्त हो बहुत भारी वेदना वाली तमस्तम:प्रभा नामक सातवीं पृथिवी में गया ॥७२॥ तदनन्तर पाप से भयभीत मनुष्य राजा वसु और पर्वत को लक्ष्य कर धिक्-धिक् कहने लगे जिससे बड़ा भारी कोलाहल उत्पन्न हुआ ॥७३॥ अहिंसा पूर्ण आचार का उपदेश देने के कारण नारद सम्मान को प्राप्त हुआ । सब लोगों के मुख से यही शब्द निकल रहे थे कि 'यतो धर्मस्ततो जय:' जहाँ धर्म वहाँ विजय ॥७४॥ पापी पर्वत, लोक में धिक्कार रूपी दण्ड की चोट खाकर दुःखी हो शरीर को सुखाता हुआ कुतप करने लगा ॥७५॥ अन्त में मरण कर प्रबल पराक्रम का धारक दुष्ट राक्षस हुआ । उसे पूर्व पर्याय में जो अपमान और धिक्कार रूपी दण्ड प्राप्त हुआ था उसका स्मरण हो आया ॥७६॥ वह विचार करने लगा कि लोगों ने मेरा पराभव किया था इसलिए मैं इसका दु:खदायी बदला लूँगा ॥७७॥ मैं कपटपूर्ण शास्त्र रचकर ऐसा कार्य करूँगा कि जिसमें आसक्त हुए मनुष्य तिर्यंच अथवा नरक-जैसी दुर्गतियों में जावेंगे ॥७8॥ तदनन्तर उस राक्षस ने मनुष्य का वेष रखा, बायें कन्धे पर यज्ञोपवीत पहना और हाथ से कमण्डलु तथा अक्ष माला आदि उपकरण लिये ॥79॥ इस प्रकार हिंसा कार्यों की प्रवृत्ति कराने में तत्पर तथा क्रूर मनुष्यों को प्रिय भयावह शास्त्र का अत्यन्त अमांगलिक स्वर में उच्चारण करता हुआ वह दुष्ट राक्षस पृथिवी पर भ्रमण करने लगा ॥80॥ वह, स्वभाव से निर्दय था तथा बुद्धिहीन तपस्वियों और ब्राह्मणों को मोहित करने में सदा तत्पर रहता था ॥८१॥ तदनन्तर जिन्हें भविष्य में दुःख प्राप्त होनेवाला था ऐसे मूर्ख प्राणी उसके पक्ष में इस प्रकार पड़ने लगे जिस प्रकार कि अग्नि पर पतंगे पड़ते हैं ॥८२॥ वह उन लोगों से कहता था कि मैं वह ब्रह्मा हूँ जिसने इस चराचर विश्व की रचना की है । यज्ञ की प्रवृत्ति चलाने के लिए मैं स्वयं इस लोक में आया हूँ ॥83॥ मैंने बड़े आदर से स्वयं ही यज्ञ के लिए पशुओं की रचना की हैं । यथार्थ में यज्ञ स्वर्ग की विभूति प्राप्त कराने वाला है इसलिए यज्ञ में जो हिंसा होती: है वह हिंसा नहीं है ॥८४॥ सौत्रामणि नामक यज्ञ में मदिरा पीना दोषपूर्ण नहीं है और गोसव नामक यज्ञ में अगम्या अर्थात् परस्त्री का भी सेवन किया जा सकता है ॥85॥ मातृमेध यज्ञ में माता का और पितृमेध यज्ञ में पिता का वध वेदी के मध्य में करना चाहिए इसमें दोष नहीं है ॥86॥ कछुए की पीठ पर अग्नि रखकर जुह्वक नामक देव को बड़े प्रयत्न से स्वाहा शब्द का उच्चारण करते हुए साकल्य से सन्तृप्त करना चाहिए ॥87॥ यदि इस कार्य के लिए कछुआ न मिले तो एक गंजे सिर वाले पीले रंग के शुद्ध ब्राह्मण को पवित्र जल में मुख प्रमाण नीचे उतारे अर्थात् उसका शरीर मुख तक पानी में डूबा रहे ऊपर केवल कछुआ के आकार का मस्तक निकला रहे उस मस्तक पर प्रचण्ड अग्नि जलाकर आहुति देना चाहिए ॥88-89॥ जो कुछ हो चुका है अथवा जो आगे होगा, जो अमृतत्व का स्वामी है अर्थात् देवपक्षीय है और जो अन्न-जीवी है अर्थात् भूचारी है वह सब पुरुष ही है ॥90॥ इस प्रकार जब सर्वत्र एक ही पुरुष है तब किसके द्वारा कौन मारा जाता है? अर्थात् कोई किसी को नहीं मारता इसलिए यज्ञ में इच्छानुसार प्राणियों की हिंसा करो ॥९१॥ यज्ञ में यज्ञ करने वाले को उन जीवों का मांस खाना चाहिए क्योंकि देवता के उद्देश्य से निर्मित होने के कारण वह मांस पवित्र माना जाता है ॥९२॥ इस प्रकार अत्यन्त पापपूर्ण कार्य दिखाता हुआ वह राक्षस पृथिवी तल पर प्राणियों को यज्ञादि कार्यों में निपुण करने लगा ॥93। तदनन्तर उसकी बातों का विश्वास कर जो लोग सुख की इच्छा से दीक्षित हो हिंसामयी यज्ञ की भूमि में प्रवेश करते थे उन सबको वह लकड़ियों के भार के समान मजबूत बाँधकर आकाश में उड़ जाता था । उस समय उनके शरीर भय से काँप उठते थे, उनकी आंखों की पुतलियाँ घूमने लगती थी । उन्हें वह उलटा कर ऐसा झुकाता था कि उनकी जंघाएँ पीठ तथा ग्रीवा पर और पैर के पंजे सिर पर आ लगते थे तथा पड़ती हुई खून की धाराओं से वे बहुत दुःखी हो जाते थे ॥९४-९६॥ इस कार्य से वे सब बहुत भयंकर शब्द करते हुए चिल्लाते-थे और कहते थे कि हे देव! तुम किसलिए रुष्ट हो गये हो जिससे हम सबको मारने के लिए उद्यत हुए हो ॥९७॥ हे देव! तुम महाबलवान् हो, प्रसन्न होओ, हम सब निर्दोष हैं अत: हम लोगों को छोड़ो। हम सब आपके समक्ष नत शरीर हैं और आप जो आज्ञा देंगे उस सबका पालन करेंगे ॥९८॥ तदनन्तर राक्षस उनसे कहता था कि जिस प्रकार तुम्हारे द्वारा मारे हुए पशु स्वर्ग जाते हैं उसी प्रकार मेरे द्वारा मारे गये आप लोग भी स्वर्ग जावेंगे ॥९९॥ ऐसा कहकर उसने कितने ही लोगों को जहाँ मनुष्यों का सद्भाव नहीं था ऐसे दूसरे द्वीपों में डाल दिया । कितने ही लोगों को समुद्र में फेंक दिया, कितने ही लोगों को सिंहादिक दुष्ट जीवों के मध्य डाल दिया और जिस प्रकार धोबी अनेक प्रकार के शब्द करता हुआ शिलातल पर वस्त्र पछाड़ता है उसी तरह कितने ही लोगों को घुमा-घुमाकर पर्वत की चोटी पर पछाड़ दिया ॥१००-१०१॥ दुःख से वे मरणासन्न अवस्था को प्राप्त हो गये थे, उन सबके चित्त भयभीत थे, और अन्त में माता पिता, पुत्र और भाई आदि का स्मरण करते हुए मृत्यु को प्राप्त हो गये ॥१०२॥ जो मरने से बाकी बचे थे वे मिथ्या शास्त्ररूपी कन्या से मोहित थे अत: उन्होंने राक्षस के द्वारा दिखलाये हुए हिंसा यज्ञ की वृद्धि की ॥१०३॥ गौतम स्वामी राजा श्रेणिक से कहते हैं कि हे राजन् ! जो मनुष्य इस भयंकर हिंसा यज्ञ को नहीं करते वे महादुख देने वाली दुर्गति में नहीं जाते हैं ॥१०४॥ हे श्रेणिक! मैंने यह तेरे लिए हिंसा यज्ञ की उत्पत्ति कही । रावण इसे पहले से ही जानता था ॥१०५॥ अथानन्तर रावण, स्वर्ग की तुलना करने वाले उस राजपुर नगर में पहुँचा जहाँ मरुत्वान् नाम का राजा नगर के बाहर यज्ञशाला में बैठा था ॥१०६॥ हिंसा धर्म में प्रवीण संवर्त नाम का प्रसिद्ध ब्राह्मण उस यज्ञ का प्रधान याजक था जो राजा के लिए विधिपूर्वक सब उपदेश दे रहा था ॥१०७॥ पृथ्वी में जो ब्राह्मण थे वे सब इस यज्ञ में निमन्त्रित किये गये थे इसलिए लोभ के वशीभूत हो स्त्री-पुत्रादि के साथ वहाँ आये थे ॥१०८॥ लाभ की आशा से जिनके मुख प्रसन्न थे तथा जो वेद का मंगल पाठ कर रहे थे ऐसे बहुत सारे ब्राह्मणों से यज्ञ की समस्त भूमि आवृत होकर क्षोभ को प्राप्त हो रही थी॥१०९॥ सैकड़ों दीनहीन पशु भी वहाँ लाकर बाँधे गये गये थे । भय से उन पशुओं के पेट दुःख की सांसें भर रहे थे॥११०॥ उसी समय अपनी इच्छा से आकाश में भ्रमण करते हुए नारद ने वहाँ एकत्रित लोगों का समूह देखा ॥१११॥ उसे देख नारद आश्चर्य से चकित हो, कुतूहल जनित शरीर की चेष्टाओं को धारण करता हुआ इस प्रकार विचार करने लगा ॥११२॥ यह उत्तम नगर कौन है? यह किसकी सेना है? और यह सागर के आकार किसकी प्रजा यहाँ किस प्रयोजन से ठहरी हुई है? ॥११३॥ मैंने बहुत से नगर, बहुत से लोगों के समूह और बहुत सारी सेनाएं देखी पर कभी ऐसा जनसमूह नहीं देखा ॥११४॥ ऐसा विचारकर नारद कुतूहल वश आकाश से नीचे उतरा सो ठीक ही है क्योंकि कुतूहल देखना ही उसका खास काम है ॥११५॥</div>
<div class=paragraph>यह सुनकर राजा श्रेणिक ने गौतमस्वामी से पूछा कि भगवन्! वह नारद कौन है? उसकी उत्पत्ति किससे हुई है और उसके कैसे गुण हैं? ॥११६॥ इसके उत्तर में गणधर कहने लगे कि श्रेणिक! ब्रह्म रुचि नाम का एक ब्राह्मण था और उसकी कूर्मी नामक स्त्री थी ॥११७॥ ब्राह्मण तापस होकर वन में रहने लगा और फल तथा कन्द मूल आदि भक्षण करने लगा । ब्राह्मणी भी इसके साथ रहती थी सो ब्राह्मण ने इसमें गर्भ धारण किया ॥११८॥ अथानन्तर किसी दिन संयम के धारक निर्ग्रन्थमुनि कहीं जा रहे थे सो मार्गवश उस स्थान पर आये ॥११९॥ और श्रम को दूर करने वाले उस आश्रम में थोड़ी देर के लिए विश्राम करने लगे । उसी आश्रम में उन मुनियों ने उस ब्राह्मण दम्पती को देखा जिनका कि आकार तो उत्तम था पर कार्य निन्दनीय था ॥१२०॥ जिसका शरीर पीला था, स्तन स्कूल थे, जो दुर्बल थी, गर्भ के भार से म्‍लान थी और सांसें भरती हुई सर्पिणी के समान जान पड़ती थी ऐसी स्त्री को देखकर संसार के स्वभाव को जानने वाले उदार हृदय मुनियों के मन में दयावश उक्त दम्पती को धर्मोपदेश देने का विचार उत्पन्न हुआ ॥१२१-१२२॥ उन मुनियों के बीच में जो बड़े मुनि-थे वे मधुर शब्दों में उपदेश देने लगे । उन्होंने कहा कि बड़े खेद की बात है देखो, ये प्राणी कर्मों के द्वारा कैसे नचाये जाते हैं? ॥१२३॥ हे तापस! तूने संसार-सागर से पार होने की आशा से धर्म समझ भाई-बन्धुओं का त्याग कर स्वयं अपने आपको इस वन के मध्य क्यों कष्ट में डाला है? ॥१२४॥ अरे भले मानुष! तूने प्रव्रज्या धारण की है पर तुझमें गृहस्थ से भेद ही क्या है? तूने जो चारित्र धारण किया था उसके तू प्रतिकूल चल रहा है । केवल वेष ही तेरा दूसरा है पर चारित्र तो गृहस्थ-जैसा ही है ॥१२५॥ जिस प्रकार मनुष्य वमन किये हुए अन्न को फिर नहीं खाते हैं उसी प्रकार विज्ञजन जिन विषयों का परित्याग कर चुकते हैं फिर उनकी इच्छा नहीं करते ॥१२६॥ जो लिंग धारी साधु एक बार स्त्री का त्याग कर पुन: उसका सेवन करता है वह पापी है और मरकर भयंकर अटवी में भेड़िया होता है ॥१२७॥ जो सब प्रकार के आरम्भ में स्थित रहता हुआ, अब्रह्म सेवन करता हुआ और नशा में निमग्न रहता हुआ भी 'मैं दीक्षित हूँ' ऐसा अपने आपको जानता है वह अत्यन्त मोही है ॥१२८॥ जो ईर्ष्या और काम से जल रहा है, जिसकी दृष्टि दुष्ट है, जिसकी आत्मा दूषित है, और जो आरम्भ में वर्तमान है अर्थात् जो सब प्रकार के आरम्भ करता है उसकी प्रव्रज्या कैसी? तुम्हीं कहो ॥१२९॥ जो कुदृष्टि से गर्वित है, मिथ्या वेशधारी है, और जिसका मन विषयों के अधीन है फिर भी अपने आपको तपस्वी कहता है वह झूठ बोलने वाला है वह व्रती कैसे हो सकता है? ॥१३०॥ जो सुखपूर्वक उठता-बैठता और विहार करता है तथा जो सदा भोजन एवं वस्त्रों में बुद्धि लगाये रखता है फिर भी अपने आपको सिद्ध मानता है वह मूर्ख अपने आपको धोखा देता है ॥ १३१॥ जिस प्रकार जलते हुए मकान से कोई किसी तरह बाहर निकले और फिर से अपने आपको उसी मकान में फेंक दे तो वह मूर्ख ही समझा जाता है ॥१३२॥ अथवा जिस प्रकार कोई पक्षी छिद्र पाकर पिंजडे से बाहर निकल आवे और अज्ञान से प्रेरित हो पुन: उसी में लौट आवे तो यह उसकी मूर्खता ही है ॥१३३॥ उसी प्रकार कोई मनुष्य दीक्षित होकर पुन: इन्द्रियों की आधीनता को प्राप्त हो जावे तो वह लोक में निन्दित होता है और आत्मकल्याण को प्राप्त नहीं होता ॥१३४॥ जिनका चित्त एकाग्र है ऐसे सर्व-परिग्रह का त्याग करने वाले मुनि ही ध्यान करने योग्य तत्व का ध्यान कर सकते हैं तुम्हारे जैसे आरम्भी मनुष्य नहीं ॥१३१॥ परिग्रह की संगति से प्राणी के रागद्वेष की उत्पत्ति होती है । राग से काम उत्पन्न होता है और द्वेष से जीवों का विघात होता है ॥१३६॥ जो काम और क्रोध से अभिभूत ही रहा है उसका मन मोह से आक्रान्त हो जाता है और जो करने योग्य तथा न करने योग्य कर्मों के विषय में मूढ़ है उसकी बुद्धि विवेकयुक्त नहीं हो सकती ॥१३७॥ जो मनुष्य इच्छानुसार चाहे जो कार्य करता हुआ अशुभ कर्म का उपार्जन करता है इस भयंकर संसार-सागर में उसका भ्रमण कभी भी बन्द नहीं होता ॥१३८॥ ये सब दोष ससंग इस ही उत्पन्न होते हैं ऐसा जानकर विद्वान् लोग अपने आपके द्वारा अपने आपका नियन्त्रण कर वैराग्य को धारण करते हैं ॥१३९॥ इस प्रकार परमार्थ का उपदेश देने वाले वचनों से सम्बोधा गया ब्रह्म रुचि ब्राह्मण मिथ्यात्व से च्युत हो दिगम्बरी दीक्षा को प्राप्त हुआ और अपनी कूर्मी नामक स्त्री से नि:स्पृह हो महा वैराग्य से युक्त होता हुआ गुरु के साथ सुखपूर्वक विहार करने लगा । उसका गुरु स्नेह ऐसा ही था ॥१४०-१४१॥ कूर्मी ने भी जान लिया कि जीव का संसार में जो परिभ्रमण होता है वह राग के वश ही होता है । ऐसा जानकर वह पापकार्य से विरत हो शुद्धाचार में निमग्न हो गयी ॥१४२॥ वह मिथ्यामार्गियों का ससंग छोड़कर सदा जिन-भक्ति में ही तत्पर रहने लगी और पति से रहित होने पर भी निर्जन वन में सिंहनी के समान सुशोभित होने लगी ॥१४३॥ उस धैर्यशालिनी ने दसवें मास में शुभ पुत्र उत्पन्न किया । पुत्र को देखकर कर्मों की चेष्टा को जानने वाली कूर्मी ने विचार किया ॥१४४॥ कि चूँकि महर्षियों ने इस सम्पर्क को अनर्थ का कारण कहा था इसलिए मैं इस सम्पर्क अर्थात् पुत्र की संगति को छोड़कर आत्मा का हित करती हूँ ॥१४५॥ इस शिशु ने भी अपने भवान्तर में जो कर्मों की विधि अर्जित की है उसी का यह अच्छा या बुरा फल भोगेगा ॥१४६॥ घनघोर अटवी, समुद्र अथवा शत्रुओं के पिंजड़े में स्थित जन्तु की अपने आपके द्वारा किये हुए कर्म ही रक्षा करते हैं अन्य लोग नहीं ॥१४७॥ जिसका काल आ जाता है ऐसा स्वकृत कर्मों की अधीनता को प्राप्त हुआ जीव माता को गोद में स्थित होता हुआ भी मृत्यु के द्वारा हर लिया जाता है ॥१४८॥ इस प्रकार तत्व को जानने वाली तापसी ने निरपेक्ष बुद्धि से उस बालक को वन में छोड़ दिया । तदनन्तर मत्सर भाव से रहित होकर वह बड़ी शान्ति से आलोक नगर में इन्द्रमालिनी नामक आर्यिका की शरण में गयी और उनके पास बहुत भारी संवेग से उत्तम चेष्टा की धारक आर्यिका हो गयी ॥१४९-१५०॥</div>
<div class=paragraph>अथानन्तर-आकाश में जृम्भक नामक देव जाते थे सो उन्होंने रोदनादि क्रिया से रहित उस पुण्यात्मा बालक को देखा ॥१५१॥ उन दयालु देवों ने आदर से ले जाकर उसका पालन किया और उसे रहस्य सहित समस्त शास्त्र पढ़ाये ॥१५२॥ विद्वान् होने पर उसने आकाशगामिनी विद्या प्राप्त की और परम यौवन प्राप्त कर अत्यन्त दृढ़ अणुव्रत धारण किये ॥१५३॥ उसने चिह्नों से पहचानने वाली माता के दर्शन किये और उसकी प्रीति से अपने पिता निर्ग्रन्थ गुरु के भी दर्शन कर सम्यग्दर्शन धारण किया ॥१५४॥ क्षुल्लक का चारित्र प्राप्त कर वह जटारूपी मुकुट को धारण करता हुआ अवद्वार के समान हो गया अर्थात् न गृहस्थ ही रहा और न मुनि ही किन्तु उन दोनों के मध्य का हो गया ॥१५५॥ वह कन्दर्प, कौत्कुच्य और मौखर्य्य से अधिक स्नेह रखता था, कलह देखने को सदा उसे इच्छा बनी रहती थी, वह संगीत का प्रेमी और प्रभावशाली था ॥१५६॥ राजाओं के समूह उसका सम्मान करते थे, उसके आगमन में कभी कोई रुकावट नहीं करते थे अर्थात् वह राजाओं के अन्तःपुर आदि सुरक्षित स्थानों में भी बिना किसी रुकावट के आ-जा सकता था । और निरन्तर कौतूहलों पर दृष्टि डालता हुआ आकाश तथा पृथिवी में भ्रमण करता रहता था ॥१५७॥ देवों ने उसका पालन-पोषण किया था इसलिए उसकी सब चेष्टाएँ देवों के समान थीं । वह देवर्षि नाम से प्रसिद्ध था और विद्याओं से प्रकाशमान् तथा आश्चर्यकारी था ॥१५८॥</div>
<div class=paragraph>अपनी इच्छा से संचार करता हुआ वह नारद किसी तरह राजपुर नगर की यज्ञशाला के समीप पहुँचा और वहाँ पास ही आकाश में खड़ा होकर मनुष्यों से भरी हुई यज्ञभूमि को देखने लगा ॥१५९॥ वहाँ बँधे हुए पशुओं को देखकर वह दया से युक्त हो यज्ञभूमि में उतरा । वाद-विवाद करने में वह पण्डित था ही ॥१६०॥ उसने राजा मरुत्वान् से कहा कि हे राजन् ! तुमने यह क्या प्रारम्भ कर रखा है? तुम्हारा यह प्राणि समूह की हिंसा का कार्य दुर्गति में जाने वालों के लिए द्वार के समान है ॥161॥ इसके उत्तर में राजा ने कहा कि इस कार्य से मुझे जो फल प्राप्त होगा वह समस्त शास्त्रों का अर्थ जानने में निपुण यह याजक <span class=comment>(पुरोहित)</span>जानता है ॥१६२॥ नारद ने याजक से कहा कि अरे बालक! तूने यह क्या प्रारम्भ कर रखा है? सर्वज्ञ भगवान ने तेरे इस कार्य को दुःख का कारण देखा है ॥१६३॥ नारद की बात सुन संवर्त नामक याजक ने कुपित होकर कहा कि अहो, तेरी बड़ी मूर्खता है जो इस तरह बिना किसी हेतु के अत्यन्त असम्बद्ध बात बोलता है ॥१६४॥ तुम्हारा जो यह मत है कि कोई पुरुष सर्वज्ञ वीतराग है सो वह सर्वज्ञ वक्ता आदि होने से दूसरे पुरुष के समान सर्वज्ञ वीतराग सिद्ध नहीं होता । क्योंकि जो सर्वज्ञ वीतराग है वह वक्ता नहीं हो सकता और जो वक्ता है वह सर्वज्ञ वीतराग नहीं हो सकता॥ १६५॥ अशुद्ध अर्थात् रागी-द्वेषी मनुष्यों के द्वारा कहे हुए वचन मलिन होते हैं और इनसे विलक्षण कोई सर्वज्ञ है नहीं, क्योंकि उसका साधक कोई प्रमाण नहीं पाया जाता । इसलिए अकर्तृक वेद ही तीन वर्णों के लिए अतीन्द्रिय पदार्थ के विषय में प्रमाण है । उसी में यज्ञ कर्म का कथन किया है । यज्ञ के द्वारा अपूर्व नामक ध्रुवधर्म प्रकट होता है जो जीव को स्वर्ग में इष्ट विषयों से उत्पन्न फल प्रदान करता है ॥१६६-१६8॥ वेदी के मध्य पशुओं का जो वध होता है वह पाप का कारण नहीं है क्योंकि उसका निरूपण शास्त्र में किया गया है इसलिए निश्चिन्त होकर यज्ञ आदि करना चाहिए ॥१६६॥ ब्रह्मा ने पशुओं की सृष्टि यज्ञ के लिए ही की है इसलिए जो जिस कार्य के लिए रचे गये हैं उस कार्य के लिए उनका विघात करने में दोष नहीं है ॥१७०॥ संवर्त के इतना कह चुकने पर नारद ने कहा कि तूने सब मिथ्या कहा है । तेरी आत्मा मिथ्या शास्त्रों की भावना से दूषित हो रही है इसीलिए तूने ऐसा कहा है सुन ॥ १७१॥ तू कहता है कि सर्वज्ञ नहीं है सो यदि सर्व प्रकार के सर्वज्ञ का अभाव है तो शब्द सर्वज्ञ, अर्थ सर्वज्ञ और बुद्धि सर्वज्ञ इस प्रकार सर्वज्ञ के तीन भेद तूने स्वयं अपने शब्दों द्वारा क्यों कहे? स्ववचन से ही तू बाधित होता है ॥१७२॥ यदि तू कहता है कि शब्द सर्वज्ञ और बुद्धि सर्वज्ञ तो है पर अर्थ सर्वज्ञ कोई नहीं है तो यह कहना नहीं बनता क्योंकि गो आदि समस्त पदार्थों में शब्द, अर्थ और बुद्धि तीनों साथ ही साथ देखे जाते हैं ॥१७३॥ यदि पदार्थ का बिलकुल अभाव है तो उसके बिना बुद्धि और शब्द कहाँ टिकेंगे अर्थात् किसके आश्रय से उस प्रकार को बुद्धि होगी और उस प्रकार शब्द बोला जावेगा । और उस प्रकार का अर्थ बुद्धि और वचन के व्यतिक्रम को प्राप्त हो जायेगा ॥१७४॥ बुद्धि में जो सर्वज्ञ का व्यवहार होता है वह गौण है और गौण व्यवहार मुख्य की अपेक्षा करके प्रवृत्त होता है । जिस प्रकार चैत्र के लिए सिंह कहना मुख्य सिंह की अपेक्षा रखता है उसी प्रकार बुद्धि सर्वज्ञ वास्तविक सर्वज्ञ की अपेक्षा रखता है ॥१७१॥ इस प्रकार इस अनुमान से तुम्हारी सर्वज्ञ नहीं है इस प्रतिज्ञा में विरोध आता है तथा हमारे मत में सर्वथा अभाव माना नहीं गया है ॥१७६॥ पृथिवी में जिसकी महिमा व्याप्त है ऐसा यह सर्वदर्शी सर्वज्ञ कहाँ रहता है इस प्रश्न के उत्तर में कहा गया है कि दिव्य ब्रह्मपुर में आकाश के समान निर्मल आत्‍मा सुप्रतिष्ठित है ॥१७७॥ तुम्हारे इस आगम से भी प्रतिज्ञा वाक्य विरोध को प्राप्त होता है । यदि सर्वथा सर्वज्ञ का अभाव होता तो तुम्हारे आगम में उसके स्थान आदि की चर्चा क्यों की जाती और इस प्रकार साध्य अर्थ के अनेकान्त हो जाने पर अर्थात् कथचित् सिद्ध हो जाने पर वह हमारे लिए सिद्ध साधन है क्योंकि यही तो हम कहते हैं ॥१७8॥ सर्वज्ञ के अभाव में तुमने जो वक्तृत्व है दिया है सो वक्तृत्व तीन प्रकार का होता है -- सर्वथा अयुक्त वक्तृत्व, युक्त वक्तृत्व और सामावक्तृत्व । उनमें से सर्वथा अयुक्त वक्तृत्व तो बनता नहीं, क्योंकि प्रतिवादी के प्रति वह सिद्ध नह है । यदि स्याद्वाद सम्मत वक्तृत्व लेते हो तो तुम्हारा हेतु असिद्ध हो जाता है, क्योंकि इससे निर्दोष वक्ता की सिद्धि हो जाती है । दूसरे आपके जैमिनि आदिक वेदार्थ वक्ता हम लोगों को भी नहीं हैं । वक्तृत्व हेतु से देवदत्त के समान वे भी सदोष वक्ता सिद्ध होते हैं, इसलिए आपका य वक्तृत्व हेतु विरुद्ध अर्थ को सिद्ध करनेवाला होने से विरुद्ध हो जाता है॥179-180॥ तथा प्रजापति आदि के द्वारा दिया गया यह उपदेश प्रमाण नहीं हो सकता, क्योंकि वे भी देवदत्तादि के समा रागी-द्वेषी ही हैं और ऐसे रागी-द्वेषी पुरुषों से जो आगम कहा जावेगा वह भी सदोष ही हो अत: निर्दोष आगम का तुम्हारे यहां अभाव सिद्ध होता है ॥१८१॥ एक को जिसने जान लिया उस सद्रूप से अखिल पदार्थ जान लिये, अत: सर्वज्ञ के अभाव की सिद्धि में जो तुमने दूसरे पुरुष का दृष्टान्त दिया है उसे तुमने ही साध्य विकल कह दिया है, क्योंकि वह चूँकि एक को जानता है इसलिए वह सबको जानता है इसकी सिद्धि हो जाती है ॥१८२॥ दूसरे तुम्हारे मत से सर्वथा युक्त वचन बोलने वाला पुरुष दृष्टान्तरूप से है नहीं,अत: आपको दृष्टान्त में साध्य के अभाव में साधन का अभाव दिखलाना चाहिए । अर्थात् जिस प्रकार आप अन्वय दृष्टान्त में अन्वयव्याप्ति करके घटित बतलाते हैं उसी प्रकार व्यतिरेक दृष्टान्त में व्यतिरेक-व्याप्ति भी घटित करके बतलानी चाहिए तभी साध्य की सिद्धि हो सकती है, अन्यथा नहीं ॥१८३॥ तथा आपके यहाँ सुनकर अदृष्ट वस्‍तु के विषय में वेद में प्रमाणता आती है, अत: वस्तुत्व हेतु के बल से सर्वज्ञ के विषय में दूषण उपस्थित करने में इसका आश्रय करना उचित नहीं है अर्थात् वेदार्थ का प्रत्यक्ष ज्ञान न होने से उसके बल से सर्वज्ञ के अभाव की सिद्धि नहीं की जा सकती ॥१८४॥ फिर थोड़ा विचार तो करो कि सर्वज्ञता के साथ वक्तृत्व का क्या विरोध है? मैं तो कहता हूँ कि सर्वज्ञता का सुयोग मिलने पर यह पुरुष अधिक वक्ता अपने आप हो जाता है ॥१८५॥ जो बेचारा स्वयं नहीं जानता है वह बुद्धि का दरिद्र दूसरों के लिए क्या कह सकता है? अर्थात् कुछ नहीं । इस प्रकार व्यतिरेक और अविनाभाव का अभाव होने से वह साधक नहीं हो सकता ॥१८६॥ हमारा पक्ष तो यह है कि जिस प्रकार कि सुवर्णादिक धातुओं का मल किसी में बिलकुल ही क्षीण हो जाता है उसी प्रकार यह अविद्या अर्थात् अज्ञान और रागादिक मल कारण पाकर किसी पुरुष में अत्यन्त क्षीण हो जाते हैं । जिसमें क्षीण हो जाते हैं बही सर्वज्ञ कहलाने लगता है ॥१८७॥ हमारे सिद्धान्त से पदार्थों के जो धर्म अर्थात् विशेषण हैं वे अपने से विरुद्ध धर्म की अपेक्षा अवश्य रखते हैं जिस प्रकार कि उत्‍पल आदि के लिए जो नील विशेषण दिया जाता है उससे यह सिद्ध होता है कि कोई उत्पल ऐसा भी होता है जो कि नील नहीं है । इसी प्रकार पुरुष के लिए जो आपके यहाँ असर्वज्ञ विशेषण है वह सिद्ध करता है कि कोई पुरुष ऐसा भी है जो असर्वज्ञ नहीं है अर्थात् सर्वज्ञ है । यथार्थ में विशेषण की सार्थकता सम्भव और व्यभिचार रहते ही होती है जैसा कि अन्यत्र कहा है - 'सम्भवव्यभिचारास्यां स्याद्विशेषणमथंवत् । न शैत्येन न् चौष्‍ण्‍येन वह्नि: क्‍वापि विशिष्यते ॥' अर्थात् सम्भव और व्यभिचार के का:रण ही विशेषण सार्थक होता है । अग्नि के लिए कहीं भी शीत विशेषण नहीं दिया जाता क्योंकि वह सम्भव नहीं है इसी प्रकार कहीं भी उष्ण विशेषण नहीं दिया जात्रा क्योंकि अग्नि सर्वत्र उष्ण ही होती है । इसी प्रकार तुम्हारे सिद्धान्तानुसार यदि पुरुष असर्वज्ञ ही होता तो उसके लिए असर्वज्ञ विशेषण देना निरर्थक था । उसकी सार्थकता तभी है जब किसी पुरुष को सर्वज्ञ माना जावे ॥१८८॥ वेद का कोई कर्ता नहीं है यह बात युक्ति के अभाव में सिद्ध नहीं होती अर्थात् अकर्तृत्व की संगति नहीं बैठती जब कि वेद का कर्ता है इस विषय में अनेक हेतु सम्भव हैं । जिस प्रकार दृश्यमान घट-पटादि पदार्थ सहेतुक होते हैं उसी प्रकार वेद सकर्ता है इस विषय में भी अनेक हेतु सम्भव हैं ॥१८६॥ चूँकि वेद पद और वाक्यादि रूप है तथा विधेय और प्रतिषेध्य अर्थ से युक्त है अत: कर्तृमान् है, किसी के द्वारा बनाया गया है । जिस प्रकार मैत्र का काव्य पदवाक्य रूप होने से सकर्तृक है उसी प्रकार वेद भी पदवाक्य रूप होने से सकर्तृक है ॥१९०॥ इसके साथ लोक में यह सुना जाता है कि वेद की उत्पत्ति ब्रह्मा तथा प्रजापति आदि पुरुषों से हुई है सो इस प्रसिद्धि का दूर किया जाना शक्य नहीं है ॥१९१॥ सम्भवत: तुम्हारा यह विचार हो कि ब्रह्मा आदि वेद के कर्ता नहीं हैं किन्तु प्रवक्ता अर्थात् प्रवचन करने वाले हैं तो वे प्रवचन कर्ता आपके मत से राग-द्वेषादि से युक्त ही ठहरेंगे: ॥१९२॥ और यदि सर्वज्ञ हैं तो वे ग्रन्थ का अन्यथा उपदेश कैसे देंगे और अन्यथा व्याख्यान कैसे करेंगे, क्योंकि सर्वज्ञ होने से उनका मत प्रमाण है । इस प्रकार विचार करने पर सर्वज्ञ की ही सिद्धि होती है ॥१९३॥</div>
<div class=paragraph>ब्राह्मण, क्षत्रिय, वैश्य और शूद्र के भेद से जो जाति के चार भेद हैं वे बिना हेतु के युक्तिसंगत नहीं हैं । यदि कहो कि वेदवाक्य और अग्नि के संस्कार से दूसरा जन्म होने के कारण उनके देहीवशेष का ज्ञान होता है सो यह कहना भी युक्त नहीं है ॥१९४॥ हाँ, जहां-जहां जाति-भेद देखा जाता है वहां-वहां शरीर में विशेषता अवश्य पायी जाती है जिस प्रकार कि मनुष्य, हाथी, गधा, गाय, घोड़ा आदि में पायी जाती है ॥१९५॥ इसके सिवाय दूसरी बात यह है कि अन्य जातीय पुरुष के द्वारा अन्य जातीय स्त्री में गर्भोत्पत्ति नहीं देखी जाती परन्तु ब्राह्मणादिक में देखी जाती है । इससे सिद्ध है कि ब्राह्मणादिक में जातिवैचित्र्य नहीं है ॥१९६॥ इसके उत्तर में यदि तुम कहो कि गधे के द्वारा घोड़ी में गर्भोत्पत्ति देखी जाती है, इसलिए उक्त युक्ति ठीक नहीं है? तो ऐसा कहना उचित नहीं है क्योंकि गधा और घोड़ा दोनों अत्यन्त भिन्न जातीय नहीं है क्योंकि एक खुर आदि की अपेक्षा उनके शरीर में समानता पायी जाती है ॥१९७॥ अथवा दोनों में भिन्न जातीयता ही है यदि ऐसा पक्ष है तो दोनों की जो सन्तान होगी वह विसदृश ही होगी जैसे कि गधा और घोड़ी के समागम से जो सन्तान होगी वह न घोड़ा ही कहलावेगी और न गधा ही । किन्तु खच्चर नाम की धारक होगी किन्तु इस प्रकार सन्तान की विसदृशता ब्राह्मणादि में नहीं देखी जाती इससे सिद्ध होता है कि वर्णव्यवस्था गुणों के अधीन है जाति के अधीन नहीं है ॥१९८॥ इसके अतिरिक्त जो यह कहा जाता है कि ब्राह्मण की उत्पत्ति ब्रह्मा के मुख से हुई है, क्षत्रिय की उत्पत्ति भुजा से हुई है, वैश्य की उत्पत्ति जंघा से हुई है और शूद्र की उत्पत्ति पैर से हुई है सो ऐसा हेतुहीन कथन करनेवाला अपने घर में ही शोभा देता है सर्वत्र नहीं ॥१९९॥ तथा ऋषिशृंग आदि मानवों में जो ब्राह्मणता कही जाती है वह गुणों के संयोग से कही जाती है ब्राह्मण योनि में उत्पन्न होने से नहीं कही जाती ॥२००॥ वास्तव में समस्त गुणों के वृद्धिंगत होने के कारण भगवान् ऋषभदेव ब्रह्या कहलाते हैं और जो सत्पुरुष उनके भक्त हैं वे ब्राह्मण कहे जाते हैं ॥२०१॥ क्षत अर्थात् विनाश से त्राण अर्थात् रक्षा करने के कारण क्षत्रिय कहलाते हैं, शिल्प अर्थात् वस्तु निर्माण या व्यापार में प्रवेश करने से लोग वैश्य कहे जाते हैं और श्रुत अर्थात् प्रशस्त आगम से जो दूर रहते हैं वे शूद्र कहलाते हैं ॥२०२॥ कोई भी जाति निन्दनीय नहीं है, गुण ही कल्याण करने वाले हैं । यही कारण है कि व्रत धारण करने वाले चाण्डाल को भी गणधरादि देव ब्राह्मण कहते हैं ॥२०३॥</div>
<div class=paragraph>विद्या और विनय से सम्पन्न ब्राह्मण, गाय, हाथी, कुत्ता और चाण्डाल आदि के विषय में जो समदर्शी हैं वे पण्डित कहलाते हैं अथवा जो पण्डितजन हैं वे इन सबमें समदर्शी होते हैं ॥२०४॥ इस प्रकार ब्राह्मणादिक चार वर्ण और चाण्डाल आदि विशेषणों का जितना अन्य वर्णन है वह सब आचार के भेद से ही संसार में प्रसिद्धि को प्राप्त हुआ है ॥२०५॥</div>
<div class=paragraph>इसके पूर्व तुमने कहा था कि यज्ञ से अपूर्व अथवा अदृष्ट नाम का धर्म व्यक्त होता है सो यह कहना ठीक नहीं है क्योंकि अपूर्व धर्म तो आकाश के समान नित्य है वह कैसे व्यक्त होगा? और यदि व्यक्त होता ही है तो फिर वह नित्य न रहकर घटादि के समान अनित्य होगा ॥२०६॥ जिस प्रकार दीपक के व्यक्त होने के बाद रूप का ज्ञान उसका फल होता है उसी प्रकार स्वर्गादि की प्राप्ति रूपी फल भी अपूर्व धर्म के व्यक्त होने के बाद ही होना चाहिए पर ऐसा नहीं है ॥२०7॥</div>
<div class=paragraph>तुमने कहा है कि वेदी के मध्य में पशुओं का जो वध होता है वह शास्त्र निरूपित होने से पाप का कारण नहीं है सो ऐसा कहना अयुक्त है उसका कारण सुनो ॥२०८॥ सर्वप्रथम तो वेद शास्त्र हैं यही बात असिद्ध है क्योंकि शास्त्र वह कहलाता है जो माता के समान समस्त संसार के लिए हित का उपदेश दे ॥२०९॥ जो कार्य निर्दोष होता है उसमें प्रायश्चित्त का निरूपण करना उचित नहीं है परन्तु इस याज्ञिक हिंसा में प्रायश्चित्त कहा गया है इसलिए वह सदोष है । उस प्रायश्चित्त का कुछ वर्णन यहां किया जाता है ॥२१०॥ जो सोमयज्ञ में सोम अर्थात् चन्द्रमा के प्रतीक रूप सोमलता से यज्ञ करता है जिसका तात्पर्य होता है कि वह देवों के वीर सोम राजा का हनन करता है उसके इस यज्ञ की दक्षिणा एक सौ बारह गौ है ॥२११॥ इन एक सौ बारह दक्षिणाओं में से सौ दक्षिणाएं देवों के वीर सोम का शोधन करती हैं, दस दक्षिणाएं प्राणों का तर्पण करती हैं, ग्यारहवीं दक्षिणा आत्मा के लिए है और जो बारहवीं दक्षिणा है वह केवल दक्षिणा ही है । अन्य दक्षिणाओं का व्यापार तो दोषों के निवारण करने में होता है ॥२१२-२१३॥ तथा पशु-यज्ञ में यदि पशु यज्ञ के समय शब्द करे या अपने अगले दोनों पैरों से छाती पीटे तो हे अनल! तुम मुझे इससे होनेवाले समस्त दोष से मुक्त करो ॥२१४॥ इत्यादि रूप से जो दोषों के बहुत से प्रायश्चित्त कहे गये हैं उनके विषय में अन्य आगम से प्रकृत में विरोध दिखाई देता है ॥२१५॥</div>
<div class=paragraph>जिस प्रकार व्याध के द्वारा किया हुआ वध दुःख का कारण होने से पापबन्ध का निमित्त है उसी प्रकार वेदी के बीच में पशु का जो वध होता है वह भी उसे दुःख का कारण होने से पापबन्ध का ही निमित्त है ॥२१६॥</div>
<div class=paragraph>ब्रह्मा के द्वारा लोक की सृष्टि हुई है यह कहना भी सत्य नहीं है क्योंकि विचार करने पर ऐसा कथन जीर्णतृण के समान निस्सार जान पड़ता है ॥२१७॥ हम पूछते हैं कि जब ब्रह्मा कृतकृत्य है तो उसे सृष्टि की रचना करने से क्या प्रयोजन है? कहो कि क्रीड़ावश वह सृष्टि की रचना करता है तो फिर कृतकृत्य कहाँ रहा? जिस प्रकार क्रीड़ा का अभिलाषी बालक अकृत-कृत्य है उसी प्रकार क्रीड़ा का अभिलाषी ब्रह्मा भी अकृतकृत्य कहलायेगा ॥२९८॥ फिर ब्रह्मा अन्य पदार्थों के बिना स्वयं ही रति को क्यों नहीं प्राप्त हो जाता? जिससे सृष्टि निर्माण की कल्पना करनी पड़ी । इसके सिवाय एक प्रश्न यह भी उठता है कि जब ब्रह्मा सृष्टि की रचना करता है तो इसके सहायक करण, अधिकरण आदि कौनसे पदार्थ हैं? ॥२९९॥ फिर संसार में सब लोग एक सदृश नहीं हैं, कोई सुखी देखे जाते हैं और कोई दुःखी देखे जाते हैं । इससे यह मानना पड़ेगा कि कोई लोग तो ब्रह्मा के उपकारी हैं और कोई अपकारी हैं । जो उपकारी हैं उन्हें यह सुखी करता है और कोई अपकारी हैं उन्हें यह दुखी करता है ॥२२०॥</div>
<div class=paragraph>इस सब विसंवाद से बचने के लिए यदि यह माना जाये कि ईश्वर कृतकृत्य नहीं है तो वह कर्मों के परतन्त्र होने के कारण ईश्वर नहीं कहलावेगा जिसप्रकार कि आप कर्मों के परतन्त्र होने के कारण ईश्वर नहीं हैं ॥२२१॥ जिस प्रकार रथ, मकान आदि पदार्थ विशिष्ट आकार से सहित होने के कारण किसी बुद्धिमान् मनुष्य के प्रयत्न से निर्मित माने जाते हैं उसी प्रकार कमल आदि पदार्थ भी विशिष्ट आकार से युक्त होने के कारण किसी बुद्धिमान् मनुष्य के प्रयत्न से रचित होना चाहिए । जिसकी बुद्धि से इन सबकी रचना होती है वही ईश्वर है इस अनुमान से सृष्टिकर्ता ईश्वर की सिद्धि होती है सो यह कहना ठीक नहीं है क्‍योंकि एकान्तवादी का उक्त अनुमान समीचीनता को प्राप्त नहीं है ॥२२२-२२३॥ वि‍चार करने पर जान पड़ता है कि रथ आदि जितने पदार्थ हैं वे सब एकान्त से बुद्धिमान् मनुष्य के प्रयत्‍न से ही उत्पन्न होते हैं ऐसी बात नहीं है । क्योंकि रथ आदि वस्तुओं में जो लकड़ी आदि पदार्थ अवस्थित है वही रथादिरूप उत्पन्न होता है ॥२२४॥ जिस प्रकार रथ आदि के बनाने में बढ़ई आदि को क्लेश उठाना पड़ता है उसी प्रकार ईश्वर को भी सृष्टि के बनाने में क्लेश उठाना पड़ता होगा । इस तरह उसके सुखी होने में बाधा प्रतीत होती है । यथार्थ में तुम जिसे ईश्वर कहते हो वह नाम कर्म है ॥२२५॥ एक प्रश्न यह भी उठता है कि ईश्वर सशरीर है या अशरीर? यदि अशरीर है तो उससे मूर्तिक पदार्थों का निर्माण सम्भव नहीं है । यदि सशरीर है तो उसका वह विशिष्टाकार वाला शरीर किसके द्वारा रचा गया है? यदि स्वयं रचा गया है तो फिर दूसरे पदार्थ स्वयं क्यों नहीं रचे जाते? यदि यह भाना जाय कि वह दूसरे ईश्वर के यत्न से रचा गया है तो फिर यह प्रश्न उपस्थित होगा कि उस दूसरे ईश्वर का शरीर किसने रचा? इस तरह अनवस्था दोष उत्पन्न होगा । इस विसंवाद से बचने के लिए यदि यह माना जाये कि ईश्वर के शरीर है ही नहीं तो फिर अमूर्तिक होने से वह सृष्टि का रचयिता कैसे होगा? जिस प्रकार अमूर्तिक होने से आकाश सृष्टि का कर्ता नहीं है उसी प्रकार अमूर्तिक होने से ईश्वर भी सृष्टि का कर्ता नहीं हो , सकता । यदि बढ़ई के समान ईश्वर को कर्ता माना जाये तो वह सशरीर होगा न कि अशरीर ॥२२६-२२८॥ और तुमने जो कहा कि ब्रह्मा ने पशुओं की सृष्टि यज्ञ के लिए ही की है सो यदि यह सत्य है तो फिर पशुओं से बोझा ढोना आदि काम क्यों लिया जाता? इसमें विरोध आता है; विरोध ही नहीं यह तो चोरी कहलावेगी ॥२२६॥ इससे यह सिद्ध होता है कि रागादि भावों से उपार्जित कर्मों के कारण ही समस्त लोग अनादि संसारसागर में विचित्र दशा का अनुभव करते हैं ॥२३०॥ कर्म पहले होता है कि शरीर पहले होता है? ऐसा प्रश्न करना ठीक नहीं है क्योंकि इन दोनों का सम्बन्ध बीज और वृक्ष के समान अनादि-काल से चला आ रहा है ॥२३१॥ कर्म और शरीर का सम्बन्ध अनादि है इसलिए इसका कभी अन्त नहीं होगा ऐसा कहना भी उचित नहीं है क्योंकि जिस प्रकार बीज के नष्ट हो जाने से वृक्ष की उत्पत्ति का अभाव देखा जाता है उसी प्रकार कर्म के नष्ट होने से शरीर का अभाव भी देखा जाता है ॥२३२॥ इसलिए पाप कार्य करने वाले किसी द्वेषी पुरुष ने खोटे शास्त्र की रचना कर इस यज्ञ कार्य को प्रचलित किया है ॥२३३॥ तुम उच्च-कुल में उत्पन्न हुए हो और बुद्धिमान् मनुष्य हो इसलिए शिकारियों के कार्य के समान इस पाप-कार्य से विरत होओ ॥२३४॥ यदि प्राणियों का वध स्वर्ग प्राप्ति का कारण होता तो थोड़े ही दिनों में यह संसार शून्य हो जाता ॥२३१॥ और फिर उस स्वर्ग के प्राप्त होने से भी क्या लाभ है? जिससे फिर च्युत होना पड़ता है । यथार्थ में बाह्य पदार्थों से जो सुख उत्पन्न होता है वह दुःख से मिला हुआ तथा परिमाण में थोड़ा होता है ॥२३६॥ यदि प्राणियों का वध करने से मनुष्य स्वर्ग जाते हैं तो फिर प्राणि वध की अनुमति मात्र से वसु नरक में क्यों पड़ा? ॥२३७॥ वसु नरक गया है इसमें प्रमाण यह है कि दुराचारी, निज और पर का अकल्याण करने वाले दुष्टचेता ब्राह्मण, अपने पक्ष के समर्थन से प्रसन्न हो आज भी हे वसो! उठो, स्वर्ग जाओ इस प्रकार जोर-जोर से चिल्लाते हुए अग्नि में आहुति डालते हैं । यदि वसु नरक नहीं गया होता तो उक्त मन्त्र द्वारा आहुति देने की क्या आवश्यकता थी? ॥२३८-२३९॥ चूर्ण के द्वारा पशु बनाकर उसका घात करने वाले लोग भी नरक गये हैं फिर अशुभ संकल्प से साक्षात् अन्य पशु के वध करने वाले लोगों की तो कथा ही क्या हैं ॥२४०॥</div>
<div class=paragraph>प्रथम तो यज्ञ को कल्पना से कोई प्रयोजन नहीं है अर्थात् यज्ञ की कल्पना करना ही व्यर्थ है दूसरे यदि कल्पना करना ही है तो विद्वानों को इस प्रकार के हिंसायज्ञ की कल्पना नहीं करनी चाहिए ॥२४१॥ उन्हें धर्मयज्ञ ही करना चाहिए । आत्मा यजमान है, शरीर वेदी है, सन्तोष साकल्य है, त्याग होम है, मस्तक के बालकुशा हैं, प्राणियों की रक्षा दक्षिणा है, शुक्लध्यान प्राणायाम है, सिद्धपद की प्राप्ति होना फल है, सत्य बोलना स्तम्भ है, तप अग्नि है, चंचल मन पशु है और इन्द्रियाँ समिधाएँ  हैं । इन सबसे यज्ञ करना चाहिए यही धर्मयज्ञ कहलाता है ॥२४२-२४४॥</div>
<div class=paragraph>यज्ञ से देवों की तृप्ति होती है यदि ऐसा तुम्हारा ख्याल है तो यह ठीक नहीं है क्योंकि देवों को तो मनचाहा दिव्य अन्न उपलब्ध है ॥२४५॥ जिन्हें स्पर्श, रस, गन्ध और रूप की अपेक्षा मनोहर आहार प्राप्त होता है उन्हें इस मांसादिक घृणित वस्तु से क्या प्रयोजन है? ॥२४६॥ जो रज और वीर्य से उत्पन्न है, अपवित्र है, कीड़ों का उत्पत्ति स्थान है तथा जिसकी गन्ध और रूप दोनों ही अत्यन्त कुत्सित हैं - ऐसे मांस को देव लोग किस प्रकार खाते हैं ? ॥२४७॥ ज्ञानाग्नि, दर्शनाग्नि और जठराग्नि इस तरह तीन अग्नियाँ शरीर में सदा विद्यमान रहती हैं; विद्वानों को उन्हीं में दक्षिणाग्नि, गार्हपत्याग्नि और आहवनीयाग्नि इन तीन अग्नियों की स्थापना करना चाहिए ॥२४८॥ यदि भूखे देव होम किये गये पदार्थ से तृप्ति को प्राप्त होते हैं तो वे स्वयं ही क्यों नहीं तृप्ति को प्राप्त हो जाते, मनुष्यों के होम को माध्यम क्यों बनाते हैं? ॥२४९॥ जो देव ब्रह्मलोक से आकर योनि से उत्पन्न होनेवाले दुर्गन्धयुक्त शरीर को खाता है वह कौए, शृगाल और कुत्ते के समान है ॥२५०॥</div>
<div class=paragraph>इसके सिवाय तुम श्राद्धतर्पण आदि के द्वारा मृत व्यक्तियों की तृप्ति मानते हो सो जरा विचार तो करो । ब्राह्मण लोग लार से भीगे हुए अपने मुख में जो अन्न रखते हैं वह मल से भरे पेट में जाकर पहुँचता है । ऐसा अन्न स्वर्गवासी देवताओं को तृप्त कैसे करता होगा? ॥२५१॥ इस प्रकार शास्त्रों के अर्थ-ज्ञान से उत्पन्न, देवर्षि के तेज से देदीप्यमान, उक्त कथन करते हुए नारदजी अनेकान्त के सूर्य के समान जान पड़ते थे ॥२५२॥ ब्राह्मणों ने उन्हें सब ओर से घेर लिया । उस समय वे ब्राह्मण याजक की पराजय से उत्पन्न क्रोध के भार से कम्पित थे, वेदार्थ का अभ्यास करने के कारण उनके हृदय दया से रहित थे ॥२५३॥ सर्प के समान उनकी आँखों की पुतलियाँ सबको दिख रही थीं और क्षुभित हो सब ओर से बड़ा भारी कल-कल कर रहे थे ॥२५४॥ वे सब ब्राह्मण कमर कसकर हस्तपादादिक से नारद को मारने के लिए ठीक उसी तरह तैयार हो गये जिस प्रकार कि कौए उल्लू को मारने के लिए तैयार हो जाते हैं ॥२५५॥ तदनन्तर नारद भी उनमें से कितने ही लोगों को मुठ्ठियों रूपी मुद्गरों की मार से और कितने ही लोगों को एड़ीरूपी वज्रपात से मारने लगा ॥२५६॥ उस समय नारद के समस्त अवयव अत्यन्त दु:सह शस्त्रों के समान जान पड़ते थे । उन सबसे उसने घूम-घूमकर बहुत से ब्राह्मणों को मारा ॥२५७॥ अथानन्तर चिरकाल तक ब्राह्मणों को मारता हुआ खेदखिन्न हो गया । उसे बहुत से दुष्ट ब्राह्मणों ने घेर लिया, वे उसे समस्त शरीर में मारने लगे जिससे वह परम आकुलता को प्राप्त हुआ ॥२५८॥ जिस प्रकार जाल से कसकर बँधा पक्षी अत्यन्त दुखी हो जाता है और आकाश में उड़ने में असमर्थ होता हुआ प्राणों के संशय को प्राप्त होता है ठीक वही दशा उस समय नारद की थी ॥२५९॥</div>
<div class=paragraph>इसी बीच में रावण का दूत आ रहा था सो उसने पिटते हुए नारद को देखकर पहचान लिया ॥२६०॥ उसने शीघ्र ही लौटकर रावण से इसप्रकार कहा कि हे महाराज! मुझ दूत को आपने जिसके पास भेजा था वह अकेला ही राजा के देखते हुए बहुत से दुष्ट ब्राह्मणों के द्वारा उस तरह मारा जा रहा है जिस प्रकार कि बहुत से दुष्ट पतंगे किसी साँप को मारते हैं ॥२६१-२६२॥ मैं शक्तिहीन था और राजा को वहाँ देख भय से पीड़ित हो गया इसलिए यह दारुण वृत्तान्त आप से कहने के लिए दौड़ा आया हूँ ॥२६३॥ यह समाचार सुनते ही रावण क्रोध को प्राप्त हुआ और वेगशाली वाहन पर सवार हो यज्ञभूमि में जाने के लिए तत्पर हुआ ॥२६४॥ वायु के समान जिनका वेग था, जो म्यानों से निकली हुई नंगी तलवारें हाथ में लिये थे और सू-सू शब्द से सुशोभित थे ऐसे रावण के सिपाही पहले ही चल दिये थे ॥२६५॥ वे पल-भर में यज्ञभूमि में जा पहुँचे । वहाँ जाकर उन दयालु पुरुषों ने दृष्टिमात्र से नारद को शत्रुरूपी पिंजडे से मुक्त करा दिया ॥२६६॥ क्रूर मनुष्य जिस पशुओं के झुण्ड की रक्षा कर रहे थे उसे उन्होंने आँख के इशारे मात्र से छुड़वा दिया ॥२६७॥ यज्ञ के खम्भे तोड़ डाले, ब्राह्मणों को पिटाई लगायी और पशुओं को बन्धन से छोड़ दिया । इन सब कारणों से वहाँ बड़ा भारी कोलाहल मच गया ॥268॥ अब्रह्मण्यं अब्रह्मण्यं की रट लगाने वाले एक-एक ब्राह्मण को इतना पीटा कि जब तक वे निश्चेष्ट शरीर होकर भूमि पर गिर न पड़े तब तक पीटते ही गये ॥२६९॥ रावण के योद्धाओं ने उन ब्राह्मणों से पूछा कि जिस प्रकार आप लोगों को दुःख अप्रिय लगता है और सुख प्रिय जान पड़ता है उसी तरह इन पशुओं को भी लगता होगा ॥२७०॥ जिस प्रकार तीन लोक के समस्त जीवों को हृदय से अपना जीवन अच्छा लगता है उसी प्रकार इन समस्त जन्तुओं की भी व्यवस्था जाननी चाहिए ॥२७१॥ आप लोगों को जो पिटाई लगी है उससे आप लोगों की यह कष्टकारी अवस्था हुई है फिर शस्त्रों से मारे गये पशुओं को क्या दशा होती होगी सो आप ही कहो ॥२७२॥ अरे पापी नीच पुरुषों! इस समय तुम्हारे पाप का जो फल प्राप्त हुआ है उसे सहन करो जिससे फिर ऐसा न करोगे ॥२७३॥ देवों के साथ इन्द्र भी यहाँ आ जाये तो भी हमारे स्वामी के कुपित रहते तुम लोगों की रक्षा नहीं हो सकती ॥२७४॥ हाथी, घोड़े, रथ, आकाश और पृथ्वी पर जो भी जहाँ स्थित था वह वहीं से शस्त्रों द्वारा ब्राह्मणों को मार रहा था ॥२७१॥ और ब्राह्मण चिल्ला रहे थे कि 'अब्रह्यण्यम्' बड़ा अनर्थ हुआ । हे राजन् ! हे माता यज्ञपालि ! हमारी रक्षा करो । हे योद्धाओं ! हम जीवित रह सकें इसलिए छोड़ दो, अब ऐसा नहीं करेंगे ॥२७६॥ इस प्रकार दीनता के साथ अत्यन्त विलाप करते हुए वे ब्राह्मण केंचुए-जैसी दशा को प्राप्त थे फिर भी रावण के योद्धा उन्हें पीटते जाते थे ॥२७७॥ तदनन्तर ब्राह्मणों के समूह को पिटता देख नारद ने रावण से इस प्रकार कहा ॥२७8॥ कि हे राजद! तुम्हारा कल्याण हो । मैं इन दुष्ट शिकारी ब्राह्मणों के द्वारा मारा जा रहा था जो आपने मुझे इनसे छुड़ाया ॥२७९॥ यह कार्य चूँकि ऐसा ही होना था सो हुआ अब इन पर दया करो । ये शूद्र जीव जीवित रह सकें ऐसा करो, अपना जीवन इन्हें प्रिय है ॥२८०॥</div>
<div class=paragraph>हे राजन्! इन कुपाखण्डियों की उत्पत्ति किस प्रकार हुई है? यह क्या आप नहीं जानते हैं । अच्छा सुनो मैं कहता हूँ । इस अवसर्पिणी युग का जब चौथा काल आने वाला था तब भगवान् ऋषभदेव तीर्थंकर हुए । तीनों लोकों के जीव उन्हें नमस्कार करते थे । उन्होंने कृतयुग की व्यवस्था कर सैकड़ों कलाओं का प्रचार किया ॥२८१-२८२॥ जिस समय ऋषभदेव उत्पन्न हुए थे उसी समय देवों ने सुमेरु पर्वत के मस्तक पर ले जाकर सन्तुष्ट हो क्षीरसागर के जल से उनका अभिषेक किया था । वे महाकान्ति के धारक थे ॥२८३॥ भगवान् ऋषभदेव का पापापहारी चरित्र तीनों लोकों में व्याप्त होकर स्थित है क्या तुमने उनका पुराण नहीं सुना? ॥२८४॥ प्राणियों के साथ स्नेह करने वाले भगवान् ऋषभदेव कुमार-काल के बाद इस पृथ्वी के स्वामी हुए थे । उनके गुण इतने अधिक थे कि इन्द्र भी उनका विस्तार के साथ वर्णन करने में समर्थ नहीं था ॥२८५॥ जब उन्हें वैराग्य आया और वे संसाररूपी संकट को छोड़ने की इच्छा करने लगें तब जो विन्ध्याचल और हिमाचल रूपी उन्नत स्तनों को धारण कर रही थी, आर्य देश ही जिसका मुख था, जो नगरी रूपी चूड़ियों से युक्त होकर बहुत मनोहर जान पड़ती थी, समुद्र ही जिसकी करधनी थी, हरेभरे वन जिसके सिर के बाल थे, नाना रत्नों से जिसकी कान्ति बढ़ रही थी और जो अत्यन्त निपुण थी ऐसी पृथिवीरूपी स्त्री को छोड़कर उन्होंने विशुद्धात्मा हो जगत् के लिए हितकारी मुनिपद धारण किया था ॥२८६-२८८॥ उनका शरीर वज्रमय था, वे स्थिर योग को धारण कर एक हजार वर्ष तक खड़े रहे । उनकी बड़ी-बड़ी भुजाएँ नीचे की ओर लटक रही थीं और जटाओं का समूह पृथिवी को छू रहा था ॥२८६॥ स्वामी के अनुराग से कच्छ आदि चार हजार राजाओं ने भी उनके साथ नग्न व्रत धारण किया था परन्तु कठिन परीषहों से पीड़ित होकर अन्त में उन्होंने वह व्रत छोड़ दिया और वल्कल आदि धारण कर लिये ॥२६०॥ परमार्थ को नहीं जानने वाले उन राजाओं ने क्षुधा आदि से पीड़ित होने पर फल आदि के आहार से सन्तोष प्राप्त किया । उन्ही भ्रष्ट लोगों ने तापस आदि लोगों की रचना की ॥२९१॥ जब भगवान् ऋषभदेव महा वटवृक्ष के समीप विद्यमान थे तब उन्हें समस्त पदार्थों को प्रकाशित करनेवाला केवलज्ञान प्रकट हुआ ॥२५२॥ उस समय उस स्थान पर चूँकि देवों के द्वारा भगवान की पूजा की गयी थी इसलिए उसी पद्धति से आज भी लोग पूजा करने में प्रवृत्त हैं अर्थात् आज जो वटवृक्ष की पूजा होती है उसका मूल स्रोत भगवान् ऋषभदेव के केवलज्ञान कल्याण से है ॥२६३॥ उत्तम हृदय के धारक देवों ने उस स्थान पर उनकी प्रतिमा स्थापित की तथा महान् उत्सवों से युक्त मनुष्यों ने मनोहर चैत्यालयो में उनकी प्रतिमाएँ विराजमान कीं ॥२६४॥ भगवान् ऋषभदेव के पुत्र भरत चक्रवर्ती ने तथा इनके पुत्र मरीचि ने पहले प्रमाद और अहंकार के योग से जिन ब्राह्मणों की रचना की थी वे पानी में विष की बूँदों के समान प्राणियों को दुःख देते हुए संसार में सर्वत्र फैल गये ॥२६५-२६६॥ जिन्होंने कुत्सित आचार की परम्परा चलायी है, जो अनेक प्रकार के कपटों से युक्त हैं, जो नाना प्रकार के खोटे-खोटे वेष धारण करते हैं और प्रचण्ड अत्यन्त तीक्ष्ण दण्ड के धारक हैं ऐसे इन ब्राह्मणों ने इस संसार को मोहित कर रखा है / भ्रम में डाल रखा है ॥२६७॥ यह समस्त संसार निरन्तर प्रवृत्त रहने वाले अत्यन्त क्रूर कार्य रूपी अन्धकार से व्याप्त है, इसका पुण्यरूपी प्रकाश नष्ट हो चुका है और साधुजनों का अनादर करने में तत्पर है ॥२६८॥ इस पृथिवी पर सुभूम चक्रवर्ती ने इक्कीस बार इन ब्राह्मणों का सर्वनाश किया फिर भी ये अत्यन्ताभाव को प्राप्त नहीं हुए ॥२६९॥ इसलिए है दशानन! तुम्हारे द्वारा ये किस तरह शान्त किये जा सकेंगे - सो तुम्हीं कहो । तुम स्वयं उपशान्त होओ । इस प्राणि-हिंसा से कुछ प्रयोजन नहीं है ॥३००॥ जब सर्वज्ञ जिनेन्द्र भी इस संसार को कुमार्ग से रहित नहीं कर सके तब फिर हमारे जैसे लोग कैसे कर सकते हैं? ॥301॥ इस प्रकार नारद के मुख से पुराण की कथा सुनकर रावण बहुत प्रसन्न हुआ और उसने जिनेन्द्र भगवान को नमस्कार किया ॥३०२॥ इस प्रकार वह नारद के साथ महापुरुषों से सम्बन्ध रखने वाली अनेक प्रकार की मनोहर और विचित्र कथाएँ करता हुआ क्षणभर सुख से बैठा ॥३०३॥ अथानन्तर नीति के जानकार राजा मरुत्वान् ने हाथ जोड़कर तथा सिर के बाल जमीन पर लगाकर रावण को प्रणाम किया और निम्नांकित वचन कहे ॥३०४॥ हे लंकेश ! मैं आपका दास हूँ । आप मुझ पर प्रसन्न होइए । अज्ञानवश जीवों से खोटे काम बन ही जाते हैं ॥३०५॥ मेरी कनकप्रभा नाम की कन्या है सो इसे आप स्वीकृत करें । क्योंकि सुन्दर वस्तुओं के पात्र आप ही हैं ॥३०६॥ नम्र मनुष्यों पर दया करना जिसका स्वभाव था और निरन्तर जिसका अम्युदय बढ़ रहा था ऐसे रावण ने कनकप्रभा को विवाहना स्वीकृत कर विधिपूर्वक उसके साथ विवाह कर लिया ॥३०७॥ राजा मरुत्व ने सन्तुष्ट होकर रावण के सामन्तों और योद्धाओं का वाहन, वस्त्र तथा अलंकार आदि से यथायोग्य सत्कार किया ॥३०८॥ कनकप्रभा के साथ रमण करते हुए रावण के एक वर्ष बाद कृतचित्रा नाम की पुत्री हुई ॥३०९॥ चूँकि उसने देखने वाले मनुष्यों को अपने रूप से चित्र अर्थात् आश्चर्य उत्पन्न किया था इसलिए उसका कृतचित्रा नाम सार्थक था । वह मूर्तिमती शोभा के समान सबका चित्त चुराती थी ॥३१०॥ विजय से जिनका उत्साह बढ़ रहा था तथा जिनका शरीर अत्यन्त तेज:पूर्ण था ऐसे दशानन के शूरवीर सामन्त पृथ्वीतल पर जहां-तहाँ क्रीड़ा करते थे ॥३११॥ जो मनुष्य राजा इस ख्याति को धारण करता था वह दशानन के उन बलवान् सामन्तों को देखकर अपने भोगों के नाश से कातर होता हुआ अत्यन्त दीनता को प्राप्त हो जाता था ॥३१२॥ विद्याधर लोग सुवर्णमय पर्वत तथा नदियों से मनोहर भारतवर्ष का मध्यभाग देखकर परम आश्चर्य को प्राप्त हुए थे ॥३१३॥ कितने ही विद्याधर कहने लगे कि यदि हम लोग यहीं रहने लगें तो अच्छा हो । निश्चय ही स्वर्ग भी इस स्थान से बढ़कर अधिक सौन्दर्य को प्राप्त नहीं है ॥३१४॥ कितने ही लोग कहते थे कि हम लोग इस देश को देखकर लंका लौटेंगे इसमें अपने कुटुम्ब का दर्शन ही मुख्य कारण होगा ॥३१५॥ कुछ लोग कहते थे कि घर में रहना तो कुछ भी शोभा नहीं देता । जरा इस मनोहर देश का विस्तार तो देखो ॥३१६॥ देखो, रावण की समुद्र के समान विशाल सेना यहाँ किस प्रकार ठहर गयी कि परस्पर में दिखाई ही नहीं देती ॥३१७॥ नेत्रों को हरण करने वाले इस लोक के धैर्य की महानता आश्चर्यकारी है । इस लोक तथा विद्याधरों के लोक का जब विचार करते हैं तो यह लोक ही उत्तम मालूम होता है ॥३१८॥ राजा मरुत्व के यज्ञ को नष्ट करनेवाला रावण जिस-जिस देश में जाता था वहीं के निवासी जन तोरण आदि के द्वारा उसके मार्ग को मनोहर बना देते थे॥३१९॥ जिनके मुख चन्द्रमा के समान सुन्दर थे, जो कमल तुल्य नेत्र धारण कर रही थीं और जिनका शरीर सौन्दर्य से परिपूर्ण था ऐसी भूमिगोचरी स्त्रियां विद्याधरों के कुतूहल से जिन्हें बड़े आदर से देख रही थीं ऐसा विद्याधर भी रावण को देखने की इच्छा से पृथ्वी पर चल रहे थे ॥३२०-३२१॥ जो अत्यन्त धुले हुए बाण के अग्रभाग अथवा तलवार के समान श्यामवर्ण था, जिसके ओठ पके हुए बिम्ब फल के समान थे, मुकुट में लगे हुए मोतियों की किरणरूपी जल से जिसका ललाट धुला हुआ था, जिसके घुँघराले बालों का समूह इन्द्रनीलमणि की प्रभा से भी अधिक चमकीला था, जिसके नेत्र कमल के समान थे, मुख चन्द्रमा के समान था, जो प्रत्यंचा सहित धनुष के समान टेढ़ी, चिकनी एवं नीली-नीली भौंहों को युगल से सुशोभित था, जिसकी ग्रीवा शंख के समान थी, कन्धे सिंह के समान थे, जिसका वक्षःस्थल मोटा और चौड़ा था, जिसकी भुजाएँ दिग्गज की सूँड के समान मोटी थीं, जिसकी कमर वच के समान मजबूत एवं पतली थी, जिसकी जंघाएँ साँप के फण के समान थीं, जिसके घुटने अपनी मांसपेशियों में निमग्न थे, पैर कमल के समान थे, जिसका शरीर योग्य ऊँचाई से सहित था, जो श्रीवत्स आदि उत्तमोत्तम बत्तीस लक्षणों से युक्त था, जिसका मुकुट रत्नों की किरणों से जगमगा रहा था, जिसके कुण्डल चित्रविचित्र मणियों से निर्मित थे, जिसके कन्धे बाजूबन्दों की किरणों से देदीप्यमान थे जिसका वक्षस्थल हार से सुशोभित था और जिसे अर्धचक्री के भोग प्राप्त थे ऐसा रावण जब नगर के समीप में गमन करता हुआ आगे जाता था तब उसे देखने के लिए स्त्रियाँ अत्यन्त उत्कण्ठित चित्त हो जाती थीं । उत्तम वेष को धारण करने वाली स्त्रियाँ परस्पर एक दूसरे को पीड़ा पहुँचाती हुई प्रारब्ध समस्त कार्यों को छोडकर झरोखों में आ डटी थीं ॥३२२-३२९॥ वे सन्तुष्ट होकर भौंरों से सहित फूल रावण पर फेंक रही थीं और विविधप्रकार के शब्दों से उसका इस प्रकार वर्णन कर रही थीं ॥३३०॥ कोई कह रही थी कि देखो यह वही रावण है जिसने मौसी के लड़के वैश्रवण और यम को जीता था । जो कैलास पर्वत को उठाने के लिए उद्यत हुआ था । जिसने सहस्त्ररश्मि को राज्यभार से विमुक्त किया था यह बड़ा पराक्रमी है ॥३३१-३३२॥ अहो, बड़े आश्चर्य की बात है कि कर्मों ने चिरकाल बाद रावण में रूप तथा अनेक गुणों का लोकानन्दकारी समागम किया है । अर्थात् जैसा इसका सुन्दर रूप है वैसे ही इसमें गुण विद्यमान हैं ॥३३३॥ वह स्‍त्री पुण्यवती है जिसने इस उत्तम पुत्र को गर्भ में धारण किया है और वह पिता भी कृतकृत्यपना को प्राप्त है जिसने इसे जन्म दिया है ॥३३४॥ वे बन्धुजन प्रशंसनीय हैं जिनका कि यह प्रेमपात्र है, जो स्त्रियाँ इसके साथ विवाहित हैं उनका तो कहना ही क्या है? ॥३३५॥ वार्तालाप करती हुई स्त्रियां उसे तबतक देखती रहीं जब तक कि वह उनके विस्तृत नेत्रों का विषय रहा अर्थात् नेत्रों के ओझल नहीं हो गया ॥३३६॥ मन को चुराने वाला रावण जब नेत्रों से अदृश्य हो गया तब मुहूर्त-भर के लिए स्त्रियाँ चित्रलिखित की तरह निश्चेष्ट हो गयीं ॥३३७॥ रावण के द्वारा उन स्त्रियो का चित्त हरा गया था इसलिए कुछ दिन तक तो उनका यह हाल रहा कि उनके मन में कुछ कार्य था और वे कर बैठती थीं कोई दूसरा ही कार्य ॥३३८॥ रावण जिस देश का समागम छोड़ आगे बढ़ जाता था उस देश के स्त्री-पुरुषों में एक रावण की ही कथा शेष रह जाती थी अन्य सबकी कथा छूट जाती थी ॥३३९॥ देश, नगर, ग्राम अथवा अहीरों की बस्ती में जो पुरुष प्रधानता को प्राप्त थे वे उपहार ले-लेकर रावण के समीप गये ॥३४०॥ जनपदों में रहनेवाले लोग यथायोग्य भेंट लेकर रावण के पास गये और हाथ जोड़ नमस्कार कर सन्तुष्ट होते हुए निम्न प्रकार निवेदन करने लगे ॥३४१॥ उन्होंने कहा कि हे राजन्! नन्दन आदि वनों में जो भी मनोहर द्रव्य हैं वे इच्छा करने मात्र से ही आपको सुलभ हैं अर्थात् अनायास ही प्राप्त हो जाते हैं ॥३४२॥ चूँकि आप महा-वैभव के पात्र हैं इसलिए ऐसा कौन-सा अपूर्व धन है जिसे भेंट देकर हम आपको प्रसन्न कर सकते हैं॥३४३॥ फिर भी हम लोगों को खाली हाथ आपका दर्शन करना उचित नहीं है इसलिए कुछ तो भी लेकर समीप आये हैं ॥३४४॥ देवों ने जिनेन्द्र भगवान की सुवर्ण कमलों से पूजा की थी तो क्या हमारे जैसे लोग उनकी साधारण वृक्षों के फूलों से पूजा नहीं करते? ॥३४५॥ इस प्रकार नाना जनपद वासी और बड़ी-बड़ी सम्पदाओं को धारण करने वाले सामन्तों ने रावण की पूजा की तथा रावण ने भी प्रिय वचन कहकर बदले में उनका सम्मान किया ॥३४६॥ नाना रत्नमयी, अलंकारों से सुशोभित अपनी स्त्री के समान सुन्दर पृथिवी को देखता हुआ रावण परम प्रीति को प्राप्त हुआ॥347॥ रावण मार्ग के कारण जिस-जिस देश के साथ समागम को प्राप्त हुआ था वहाँ की पृथिवी अकृष्ट पच्य धान्य से युक्त हो गयी थी ॥३४8॥ परम हर्ष को धारण करने वाले लोग रावण के द्वारा छोड़े हुए पृथिवी-तल को तथा उसकी अत्यन्त निर्मल कीर्ति को अनुराग रूपी जल से सींचते थे ॥३४९॥ किसान लोग इस प्रकार कह रहे थे कि हम लोग बड़े पुण्यात्मा हैं जिससे कि रावण इस देश में आया ॥३५०॥ हम लोग अब तक खेती में लगे रहे, हम लोगों का सारा शरीर रूखा हो गया । हमें फटे पुराने वस्त्र पहनने को मिले, हम कठोर स्पर्श और तीव्र वेदना से युक्त हाथ-पैरों को धारण करते रहे और आज तक कभी सुख से अच्छा भोजन भी प्राप्त नहीं हुआ । इस तरह हम लोगों का काल बड़े क्लेश से व्यतीत हुआ परन्तु इस भव्य जीव के प्रभाव से हम लोग इस समय सर्व प्रकार से सम्पन्न हो गये हैं ॥३५१-३५२॥ जिन देशों में यह कल्याणकारी रावण विचरण करता है वे देश पुण्य से अनुगृहीत तथा सम्पत्ति से सुशोभित हैं ॥३५३॥ मुझे उन भाइयों से क्या प्रयोजन जो कि दुःख दूर करने में समर्थ नहीं हैं । यह रावण ही हम सब प्राणियों का बड़ा भाई है ॥३५४॥ इस प्रकार गुणों के द्वारा लोगों के अनुराग को बढ़ाते हुए रावण ने हेमन्त और ग्रीष्म ऋतु को भी लोगों के लिए सुखदायी बना दिया था ॥३५५॥ चेतन पदार्थ तो दूर रहे जो अचेतन पदार्थ थे वे भी मानो रावण से भयभीत होकर ही लोगों के लिए सुखदायी हो गये थे ॥३५६॥ </div>
<div class=paragraph>रावण का प्रयाण जारी था कि इतने में वर्षा ऋतु आ गयी जो ऐसी जान पड़ती थी मानो हर्ष के साथ रावण की अगवानी करने के लिए ही आयी थी ॥३५७॥ बलाका बिजली और इन्द्रधनुष से शोभित, महानीलगिरि के समान काले-काले मेघ जोरदार गर्जना करते हुए ऐसे जान पड़ते थे मानो सुवर्ण मालाओं को धारण करने वाले शंख और पताकाओं से सुशोभित हाथी ही इन्द्र ने रावण के लिए उपहार में भेजे हों ॥३५८-३५९॥ मेघों के समूह से समस्त दिशाएँ इस प्रकार अन्धकार युक्त हो गयी थीं कि लोगों को रात-दिन का भेद ही नहीं मालूम होता था ॥३६०॥ अथवा जो मलिनता को धारण करने वाले हैं उन्हें ऐसा ही करना उचित है कि वे संसार में प्रकाश और अन्धकार से युक्त सभी पदार्थो को एक समान कर देते हैं ॥३६१॥ पानी की बड़ी मोटी धाराएँ रुकावट रहित पृथिवी और आकाश के बीच में इस तरह संलग्न हो रही थीं कि पता ही नहीं चलता था कि ये मोटी धाराएँ ऊपर को जा रही हैं या ऊपर से नीचे फिर रही हैं ॥३६२॥ मानवती स्त्रियों ने जो मान का समूह चिरकाल से अपने मन में धारण कर रखा था वह मेघों की जोरदार गर्जना से क्षण-भर में नष्ट हो गया था ॥३६३॥ जिनकी भुजाएँ रुनझुन करने वाली चूड़ियों से युक्त थीं ऐसी मानवती स्त्रियां मेघ गर्जना से डरकर पति का गाढ़ आलिंगन कर रही थीं ॥३६४॥ मेघों के द्वारा छोड़ी हुई जल की धाराएँ यद्यपि शीतल और कोमल थीं तथापि वे पथिक जनों का मर्म विदारण करती हुई दर्शकों की समानता को प्राप्त हो रही थीं ॥३६५॥ जिसकी आत्मा अत्यन्त व्याकुल थी ऐसे दूरवर्ती पथिक का हृदय धाराओं के समूह से इस प्रकार खण्डित हो गया था मानो अत्यन्त पैने चक्र से ही खण्डित हुआ हो ॥३६६॥ कदम्ब के नये फूल से बेचारा पथिक इतना अधिक मोहित हो गया कि वह क्षण-भर के लिए मिट्टी के पुतले के समान निश्चेष्ट हो गया ॥३६७॥ ऐसा जान पड़ता था कि क्षीर समुद्र से जल ग्रहण करने वाले मेघ मानो गायों के भीतर जा घुसे थे। यदि ऐसा न होता तो वे निरन्तर दूध की धाराएँ कैसे झराते रहते? ॥३६८॥ उस समय के किसान रावण के प्रभाव से महाधनवान् हो गये थे इसलिए उस वर्षा के समय भी वे व्याकुल नहीं हुए थे ॥३६९॥ घर की मालकिन एक व्यक्ति के लिए जो भोजन तैयार करती थी उसे सारा कुटुम्ब खाता था फिर भी वह समाप्त नहीं होता था ॥३७०॥ इस प्रकार रावण समस्त प्राणियों के लिए महोत्सव स्वरूप था सो ठीक ही है क्योंकि पुण्यात्मा जीवों का सौभाग्य कौन कह सकता है? ॥३७१॥ रावण नील कमलों के समूह के समान श्याम वर्ण था और जोरदार शब्द करता था इससे ऐसा जान पड़ता था मानो स्त्रियों को उत्सुक करता हुआ साक्षात् वर्षाकाल ही हो ॥३७२॥ मेघों की गर्जना के बहाने मानो रावण का आदेश पाकर ही समस्त राजाओं ने रावण को नमस्कार किया था ॥३७३॥ नेत्रों को हरण करने वाली भूमिगोचरियों की अनेक कन्याएँ रावण को प्राप्त हुई सो ऐसी जान पड़ती थीं मानो आकाश को छोड़कर बिजलियाँ ही उसके पास आयी हों ॥३७४॥ जिस प्रकार पयोधरभराक्रान्ता अर्थात् मेघों के समूह से युक्त उत्तम वर्षाएँ किसी पर्वत को पाकर क्रीड़ा करती हैं उसी प्रकार पयोधरभराक्रान्ता अर्थात् स्तनों के भार से आक्रान्त कन्याएँ पृथिवी का भार धारण करने में समर्थ रावण को पाकर क्रीड़ा करती थीं ॥३७५॥ वर्षा ऋतु में सूर्य छिप गया सो ऐसा जान पड़ता था मानो विजयाभिलाषी रावण की उत्कृष्ट कान्ति देख लज्जा और भय से व्याकुल होता हुआ कहीं भाग गया था ॥३७६॥चन्द्रमा ने देखा कि जो काम मैं करता हूँ वही रावण का मुख करता है ऐसा मानकर ही मानो वह कहीं चला गया था ॥३७७॥ तारा भी अन्तर्हित हो गये थे सो ऐसा जान पड़ता था मानो ताराओं ने देखा कि रावण के मुख से हमारा स्वामी-चन्द्रमा जीत लिया गया है इस भय से युक्त होकर ही वे कहीं भाग गयी थीं ॥३७८॥ रावण की स्त्रियों के हाथ और पैर हम से कहीं अधिक लाल हैं ऐसा जानकर ही मानो कमलों का समूह लजाता हुआ कहीं छिप गया था ॥३७९॥ जो मेखला रूपी बिजली से युक्त थीं तथा रंग-बिरंगे वस्त्ररूपी इन्द्रधनुष को धारण कर रही थीं और पयोधर अर्थात् स्तनों <span class=comment>(पक्ष में मेघों)</span> से आक्रान्त थीं ऐसी रावण की स्त्रियाँ ठीक वर्षा ऋतु के समान जान पड़ती थीं ॥३८०॥ जिसने गूँजती हुई भ्रमर पंक्ति को आकृष्ट किया था ऐसे श्वासोच्छ्‌वास की वायु से रावण केतकी के फूल और स्त्रियों की गन्ध को अलग-अलग नहीं पहचान सका था ॥३८१॥ जिसके दूर-दूर तक प्रचुर मात्रा में सुन्दर घास उत्पन्न हुई थी और जहाँ नाना फूलों से समुत्पन्न गन्ध घ्राण को व्याप्त कर रही थी ऐसे गंगा नदी के लम्बे-चौड़े सुन्दर तट को पाकर रावण ने सुखपूर्वक वर्षा काल व्यतीत किया ॥३८२॥ गौतम स्वामी राजा श्रेणिक से कहते हैं कि हे राजन् ! पुण्यात्मा मनुष्यों का नाम सुनकर ही लोग उन्हें प्रणाम करने लगते हैं, अनेक विषयों की प्राप्त कराने वाले सुन्दर स्त्रियों के समूह उन्हें प्राप्त होते रहते हैं, आश्चर्य के निवासभूत अनेक ऐश्वर्य उनके घर उत्पन्न होते हैं और कहाँ तक कहा जाये, सूर्य भी उनके प्रभाव से शीतल हो जाता है इसलिए सबको पुण्यबन्ध के लिए प्रयत्‍न करना चाहिए॥383॥</div><hr class=type_7>
<a href='#home' class=index>&#x1f3e0;</a>
<div align=center><img src='../../../../../images/Srutskandh.jpg' width='70%'></img></div>
<script> $('.myAltTable').stickyTableHeaders(); </script></body></html>